ഉടലെഴുതുന്ന രംഗരചനകള്‍ - ദേശാഭിമാനി

അതിവേഗം പരിണാമങ്ങളെ സ്വാംശീകരിക്കാനും കലാത്മകമായി വികസിപ്പിക്കാനും മറ്റേതു
ഭാരതീയ നൃത്തരൂപത്തെക്കാളും കഴിവു തെളിയിച്ച ഭരതനാട്യത്തിന് രമയെപ്പോലുള്ള
കലാകാരികള്‍ അനിവാര്യമാണ്. ഭരതനാട്യത്തെ രമാവൈദ്യനാഥന്‍ ആവശ്യപ്പെടുന്നതിനോളം
തന്നെ, തിരിച്ചും പ്രസക്തമായ ഈ വാസ്തവമാണ് അനേകം നര്‍ത്തകികളില്‍ അവരെ
പ്രസക്തയാക്കുന്നതും. - പ്രശസ്ത തെന്നിന്ത്യന്‍ നര്‍ത്തകി രമാവൈദ്യനാഥന്റെ
കലാജീവിതത്തെക്കുറിച്ച് വേറിട്ടൊരു വിലയിരുത്തല്‍.

മദ്രാസ് മ്യൂസിയത്തിലെ ആര്‍ട്ട് ഗാലറിയുടെ ചിത്രസമൃദ്ധിയില്‍, എ പി സന്താനരാജിന്റെ
ഒരു പേരിടാച്ചിത്രമുണ്ട്. ജലവിതാനത്തിലേക്ക് ഊര്‍ന്നിറങ്ങിയ ഒരു പെണ്ണുടലും ആ
ഉടലിന്റെ തന്മ യെന്നോണം അതിലും ഉഗ്രദീപ്തമായൊരു നിഴലിന്റെ ജലദൃശ്യവും. ചുറ്റും
തീവ്രമായൊരു ഉദ്വേഗത്തോടെ പ്രകൃതിയും കാണാം. ഉടലിനെ ജലം വായിച്ചതെങ്ങനെ എന്ന്
ഉല്‍ക്കണ്ഠയോടെ ഉറ്റുനോക്കുകയാണ് ചുറ്റുമുള്ള ചരാചരം. ചിത്രത്തിന് പേരിടാതെപോയത്
എന്തുകൊണ്ടോ, അറിയില്ല. പക്ഷേ, മെയ്യെഴുത്തിന്റെ കവിത കാന്‍വാസില്‍ ഇങ്ങനെ
പൂത്തുലയുന്നത് അത്യപൂര്‍വമെന്ന് നോക്കിനില്‍ക്കുന്തോറും ബോധ്യമാവും. ഭാരതീയ
നൃത്തവും അതിന്റെ ഭാവനയും വാസ്തവത്തില്‍ ആ പേരിടാച്ചിത്രത്തിലെ ഭാവന യുടെ
സാധൂകരണമാണ്. പൂത്തുലഞ്ഞുനില്‍ക്കുന്ന ശരീരത്തിന്റെ വസന്തമായാണ് നാം നൃത്തത്തെ
ദര്‍ശിച്ചതും വികസിപ്പിച്ചതും. അതിപൗരാണികമായ നമ്മുടെ നടരാജ രൂപത്തിന്റെ നര്‍ത്തനില
നോക്കുക; പാദം മുതല്‍ ശിരസ്സുവരെയുള്ള ഓരോ അംഗങ്ങളും പങ്കെടുക്കുന്ന
ആമൂലാഗ്രനര്‍ത്തന സ്വരൂപമാണ് നമ്മുടെ നൃത്തമാതൃക.

ഭരതനാട്യം നമ്മുടെ നൃത്തപാരമ്പര്യത്തിന്റെ ഏറ്റവും ശക്തമായ ആധുനികാവിഷ്കരണമാണ്.
അതുകൊണ്ടുതന്നെ ഈ സമഗ്രാഭിനയ പദ്ധതിയുടെ തിളക്കവും ഭരതനാട്യത്തിന് അനായാസേന
സ്വായത്തമാണ്. നവോത്ഥാനശേഷമുള്ള ഉദ്ഗ്ര ഥനത്തിലൂടെ അല്‍പ്പകാലം കൊണ്ട് ഏറെദൂരം
സഞ്ചരിച്ചുതീര്‍ത്ത ഭരതനാട്യകല ഇന്ന് ഇത്തരം സമഗ്ര പരിവര്‍ത്തനങ്ങള്‍ക്ക്
സാക്ഷിയാവുകയാണ്. സമകാലീന ഭാരതനാട്യത്തില്‍ ഈ കലാദര്‍ശനത്തിന്റെ ഉജ്വലപ്രത്യക്ഷമാണ്
രമാവൈദ്യനാഥന്‍.

കേവലം മുഖാഭിനയമോ കരണശുദ്ധിയോകൊണ്ട് പരിമിതപ്പെട്ടുപോകാതെ, അരങ്ങില്‍
സമഗ്രശരീരാഭിനയത്തിന്റെ കാന്തി ചിതറുന്ന അനുഭവം. അന്യൂനമായ ഭാവനയും വിസ്മയകരമായ
സംവിധാനകലയും സമന്വയിക്കുന്ന പുതിയ ആവിഷ്കരണങ്ങള്‍. ഭരതനാട്യത്തിന്റെ ക്ലാസിസത്തോടു
കളവുകാണിക്കാതെ തന്നെ സമകാലിക ലോകത്തോടു പ്രതിസ്പന്ദിക്കുന്ന അവതരണ ശില്‍പങ്ങള്‍.
രമാവൈദ്യനാഥന്റെ സഞ്ചാരം ഭരതനാട്യത്തില്‍നിന്ന് കാലം ആവശ്യപ്പെടുന്നൊരു
പാതയിലൂടെയാണ് മുന്നേറുന്നത്. അതിവേഗം പരിണാമങ്ങളെ സ്വാംശീകരിക്കാനും കലാത്മകമായി
വികസിപ്പിക്കാനും മറ്റേതു ഭാരതീയ നൃത്തരൂപത്തെക്കാളും കഴിവു തെളിയിച്ച
ഭരതനാട്യത്തിന് രമയെപ്പോലുള്ള കലാകാരികള്‍ അനിവാര്യമാണ്. ഭരതനാട്യത്തെ
രമാവൈദ്യനാഥന്‍ ആവശ്യപ്പെടുന്നതിനോളം തന്നെ, തിരിച്ചും പ്രസക്തമായ ഈ വാസ്തവമാണ്
അനേകം നര്‍ത്തകികളില്‍ അവരെ പ്രസക്തയാക്കുന്നതും.
പിറക്കുന്നതിന് ഒരു ദിവസം മുമ്പ് ജനിച്ചവള്‍

ജനിക്കുമ്പോഴല്ല, സ്വജീവിതത്തിന്റെ അര്‍ഥം കണ്ടെത്തുന്ന നിമിഷത്തിലാണ് ഒരാള്‍ തന്റെ
ജീവിതം ആരംഭിക്കുന്നത് എന്നു പറയാറുള്ളത് ശരിയെങ്കില്‍, രമ ജീവിതമാരംഭിക്കുന്നത്
ഭൂമിയിലേക്ക് പിറക്കുന്നതിനും ഒരു ദിവസം മുന്‍പാണ്. ഒരു നൃത്ത പരിപാടി കാണാന്‍
നിറവയറുമായി പോയതായിരുന്നു രമയുടെ അമ്മ മാധവി ഗോപാലകൃഷ്ണന്‍. പ്രസിദ്ധ നര്‍ത്തകി
യാമിനി കൃഷ്ണമൂര്‍ത്തിയുടെ നൃത്തപരിപാടി. നിറഞ്ഞ സദസ്സില്‍ പിന്നിലായിപ്പോയി അവര്‍.
അവസാന ഇനം ഒരു കുച്ചിപ്പുഡിയാണ്. യാമിനി തരംഗം ചെയ്യുമ്പോള്‍ താലത്തില്‍
കാലുവച്ചുള്ള പ്രയോഗം കാണാനായി ആവേശഭരിതയായിത്തീര്‍ന്ന അമ്മ കസേരക്കു മുകളില്‍
എഴുന്നേറ്റുനിന്നു. വയറിനുള്ളില്‍ കിടന്ന് കുഞ്ഞുരമ അമ്മയെ ഇടിച്ചും
തൊഴിച്ചുംകൊണ്ടിരുന്നു. ഇത് പെണ്‍കുഞ്ഞാണെങ്കില്‍ ഇവളെ നൃത്തം പഠിപ്പിക്കണം എന്ന്
അപ്പോഴാണ് അവരാദ്യം ചിന്തിക്കുന്നത്. കൃത്യം അന്ന് രാത്രി, രമ ജനിച്ചു.
തീര്‍ന്നില്ല, രമയ്ക്ക് ആറു വയസ്സുള്ളപ്പോഴാണ്, ഒരു ദിവസം പത്രത്തില്‍ ഒരു പരസ്യം
കണ്ടത് - യാമിനി കൃഷ്ണമൂര്‍ത്തി ഡല്‍ഹിയില്‍ ഡാന്‍സ് ക്ലാസ് ആരംഭിക്കുന്നു.
ജനത്തിനു മുന്‍പേ തുടങ്ങിയ കലാപാരസ്പര്യത്തിന്റെ സാക്ഷാത്കാരമെന്നോണം രമ യാമിനി
കൃഷ്ണമൂര്‍ത്തിയുടെ ശിഷ്യയായി.

ഭരതനാട്യത്തിലും കുച്ചിപ്പുഡിയിലും ഒരുപോലെ അവഗാഹവും പ്രകടനശേഷിയുമുണ്ടായിരുന്ന
യാമിനി കൃഷ്ണമൂര്‍ത്തിയുടെ നൃത്തപരിപാടികള്‍ ഇന്ത്യയിലുടനീളം പ്രചാരമാര്‍ജിച്ച
കാലം. യാമിനിയുടെ ആദ്യ ശിഷ്യയായിരുന്നു രമ. സെന്‍ട്രല്‍ ഡല്‍ഹിയിലുള്ള യാമിനി
കൃഷ്ണമൂര്‍ത്തിയുടെ ക്ലാസ്സിലേക്ക് രണ്ടു ബസ് മാറിക്കയറി, ഡാന്‍സ് ക്ലാസ്സിനു
പോയിരുന്ന പെണ്‍കുട്ടിയെ ഇന്നും രമ അഭിമാനപൂര്‍വം ഓര്‍ക്കും. ഒരു കാരണവും
വേനല്‍ക്കാലത്ത് ഡല്‍ഹിയില്‍ വീശുന്ന പൊടിക്കാറ്റടക്കം ഒന്നും ഡാന്‍സ് ക്ലാസില്‍
നിന്നു രക്ഷപ്പെടാനുള്ള ഉപാധിയായിരുന്നില്ല. ചില ദിവസങ്ങളില്‍ ക്ലാസ്സിനു
ചെല്ലുമ്പോള്‍ യാമിനിയമ്മയുടെ പ്രാക്ടീസ് നടന്നുകൊണ്ടിരിക്കുകയാവും.
തൊട്ടുമുന്നിലിരുന്ന് ഗുരുനാഥ നൃത്തം ചെയ്യുന്നത് രമ കാണും. അപ്പോള്‍ താനൊരു
ഉറുമ്പാണെന്നും മുന്നില്‍ നടക്കുന്ന നൃത്തം ഭീമാകാരമാര്‍ജിക്കുന്നതായും തോന്നും.
ചെറുപ്പത്തില്‍ തോന്നിയിരുന്ന ആ ഫാന്റസി ഇന്നും തന്റെ നൃത്തദര്‍ശനത്തിന്റെ കാതലായി
രമ കരുതുന്നു. നര്‍ത്തകി വളരെ ചെറുതാണ്. നൃത്തം നര്‍ത്തകിയെക്കാള്‍ എത്രയോ വിപുലമായ
ഒന്നാണ്.

യാമിനി കൃഷ്ണമൂര്‍ത്തി തികഞ്ഞ പാരമ്പര്യശിക്ഷണത്തിലൂടെ രമയെ മുന്നോട്ടു
നയിക്കുകയായിരുന്നു. പത്താം വയസ്സില്‍ രമയുടെ അരങ്ങേറ്റം നടന്നു. പിന്നീട് പല
സ്ഥലങ്ങളിലേക്കും യാമിനി കൃഷ്ണമൂര്‍ത്തി ശിഷ്യയെയും കൂട്ടിക്കൊണ്ടുപോകും.
മിക്കവാറും സ്ഥലങ്ങളില്‍ അക്കാലത്ത് യാമിനിയുടെ നൃത്ത പരിപാടിയില്‍ ആദ്യപകുതി
ഭരതനാട്യവും രണ്ടാം പകുതി കുച്ചിപ്പുടിയുമായിരുന്നു. ആദ്യപകുതിക്കുശേഷം വസ്ത്രം
മാറാനായി എടുക്കുന്ന അഞ്ചുമിനിറ്റ് ഇടവേളയില്‍ രമ ഒരു തില്ലാന ചെയ്യും. അതിവേഗം
നടക്കുമായിരുന്ന യാമിനി കൃഷ്ണമൂര്‍ത്തിക്കൊപ്പം എത്താന്‍ പിന്നാലെ ഓടിയിരുന്ന
രമയുടെ ആ ദിവസങ്ങളാണ് അവരുടെ തുടര്‍ന്നുള്ള കലാദര്‍ശനത്തെ ഉരുവപ്പെടുത്തിയത്. വളരെ
ചെറുപ്പത്തില്‍ത്തന്നെ രമയ്ക്ക് നൃത്തം കൊറിയോഗ്രാഫി ചെയ്യാനുള്ള
താല്‍പ്പര്യമുണ്ടായിരുന്നു. പന്ത്രണ്ടു വയസ്സുള്ള സമയത്താണ്, വിജയ ദശമി ദിവസം
യാമിനിയമ്മക്കു മുന്നില്‍ ഞാനൊരു പുതിയ വര്‍ണം കൊറിയോഗ്രാഫി ചെയ്തിട്ടുണ്ടെന്ന് രമ
അറിയിക്കുന്നത്. അത്ഭുതത്തോടെ, ""അപ്പുഡിയാ! ഇന്ത കുട്ടിപ്പാപ്പാ ഏതോ കൊറിയോഗ്രാഫി
പണ്ണിയിര്ക്ക്, പാക്കലാമേ! ശരി പോട്'' എന്ന് യാമിനിയമ്മ ചുറ്റുമുള്ളവരെയെല്ലാം
വിളിച്ചു. ബാല്യകൗതുകവും അതിന്റെ നിഷ്കളങ്കതയുമുള്ള ആ കൊറിയോഗ്രാഫി
കണ്ടുതീര്‍ന്നതും യാമിനി ശിഷ്യയെ മനസ്സുതുറന്ന് അഭിനന്ദിച്ചു. ഇനി കൊറിയോഗ്രാഫി
ചെയ്തു ശീലിക്കണമെന്നും ഉപദേശിച്ചു. അനാവശ്യമാംവിധം ഗൗരവക്കാരിയാകാതെയും പലപ്പോഴും
ശിഷ്യയുടെ പ്രവൃത്തികളെ അഭിനന്ദിച്ചും എന്നാല്‍ മനസ്സില്‍ ആദരവുകലര്‍ന്ന ഒരു പേടി
നിലനിര്‍ത്തിയും പെരുമാറിയിരുന്ന തന്റെ ഗുരുനാഥയുടെ ശിക്ഷണകാലം നൃത്തത്തോടൊപ്പം
വ്യക്തിത്വത്തിന്റെയും രൂപീകരണകാലമായിരുന്നു എന്ന് ഇന്നു തിരിഞ്ഞുനോക്കുമ്പോള്‍ രമ
തിരിച്ചറിയുന്നു.

വിവാഹത്തിനുശേഷം രമയുടെ നൃത്തജീവിതമെന്താവുമെന്ന ഉത്കണ്ഠയുമായി ഒരു ജ്യോതിഷിയെ
ചെന്നുകണ്ട രമയുടെ അമ്മയോട് അദ്ദേഹം പറഞ്ഞത് ""ഉപേക്ഷിക്കണമെന്നു വച്ചാല്‍ പോലും
നൃത്തമുപേക്ഷിക്കാനാവാത്ത ഒരു വീട്ടിലേക്കാവും ഈ കുട്ടി വിവാഹിതയായി ചെന്നെത്തുക''
എന്നായിരുന്നത്രെ. ഏതായാലും പത്തൊമ്പതാം വയസ്സില്‍ ഒരു നൃത്ത പരിപാടിയുടെ
സ്ഥലത്തുനിന്ന് ആകസ്മികമായി കണ്ടുമുട്ടിയ ചെറുപ്പക്കാരനുമായി ആദ്യത്തെ
കാഴ്ചയില്‍ത്തന്നെ പ്രണയത്തിലാവുകയും തുടര്‍ന്ന് വിവാഹത്തിലെത്തിച്ചേരുകയും ചെയ്തു
രമ. വിവാഹത്തോടെ ജീവിതം രമാവൈദ്യനാഥന്‍ എന്ന പ്രൊഫഷണല്‍ നര്‍ത്തകിയിലേക്ക്
പ്രവേശിക്കുകയായിരുന്നു. രമയുടെ ഭര്‍ത്താവ് കാമേഷിന്റെ അമ്മ പ്രസിദ്ധ നര്‍ത്തകി
സരോജ വൈദ്യനാഥനായിരുന്നു. ശാസ്ത്രീയതയാര്‍ന്ന നൃത്തപഠനം യാമിനി കൃഷ്ണമൂര്‍ത്തിയില്‍
നിന്നായിരുന്നുവെങ്കില്‍ ഒരു മികച്ച ഡാന്‍സര്‍ എന്ന നിലയില്‍നിന്നും പ്രൊഫഷണല്‍
നര്‍ത്തകിയിലേക്കുള്ള പരിണാമത്തിന്റെ പടവുകള്‍ രമ പരിചയ പ്പെട്ടത് സരോജ
വൈദ്യനാഥനില്‍ നിന്നാണ്. നൃത്തം ചെയ്യുക എന്നത് കേവലമായൊരു ആനന്ദമായിരുന്ന രമയുടെ
ബാല്യകൗമാരങ്ങളില്‍നിന്ന് നൃത്തത്തെ ജീവിതമായി കാണാനുള്ള ഗൗരവത്തിലേക്ക് രമ
സഞ്ചരിച്ചത് തുടര്‍ന്നുള്ള കാലത്താണ്.

ഡല്‍ഹിയില്‍ വളര്‍ന്ന രമയ്ക്ക് ചെന്നൈയില്‍ വളര്‍ന്നുവന്ന നര്‍ത്തകികളില്‍നിന്ന്
അടിസ്ഥാനപരമായ ചില വ്യത്യാസങ്ങളുണ്ടായിരുനു. അവയാണ് രമ വൈദ്യനാഥന്റെ ദൗര്‍ബല്യവും
ശക്തിയുമായി പരിണമിച്ചത് എന്നുപറയാം. ഭരതനാട്യത്തിന്റെ പരമ്പരാഗതചരിത്രം
അനുശീലിച്ചുപോന്ന ക്ലാസിക്കല്‍ സൗന്ദര്യഘടകങ്ങള്‍ പലതും ആ അനുപാതത്തിലും ആവിഷ്കരണ
പ്രകൃതിയിലും രമയില്‍ കാണാനാവില്ല. എന്നാല്‍ രമയുടെ നൃത്തം വ്യത്യസ്തമായൊരു
അനുഭവമായി മാറിയത് അതേ സവിശേഷതകൊണ്ടാണ്. സ്വകീയമായൊരു സര്‍ഗാത്മകഭാവനയെ രമ
വ്യാവര്‍ത്തിപ്പിച്ചെടുത്തതിനു പ്രധാന കാരണം, ചെന്നൈയിലെ ഭരതനാട്യത്തിന്റെ
സ്ഥിരവാര്‍പ്പുകള്‍ വേണ്ടത്ര അനുഭവിക്കാന്‍ കഴിയാഞ്ഞതുകൊണ്ടു കൂടിയാണ്. യാമിനി
കൃഷ്ണമൂര്‍ത്തിയില്‍ നിന്നു പകര്‍ന്ന വേറിട്ടതും വിലോഭനീയവുമായ നൃത്ത സംസ്കാരവും
പൊതുവെ ഭരതനാട്യത്തിന് അന്യമായൊരു സൗന്ദര്യസംസ്കാരത്തില്‍ നിന്നു വരുന്നതിന്റെ
ദര്‍ശന വ്യതിയാനവും ചേര്‍ന്ന് രമയുടെ നൃത്തവും നൃത്തസംവിധാനവും സ്വന്തം കാലില്‍
നില്‍ക്കുന്നൊരു വേറിട്ടമാനം നേരത്തെയാര്‍ജിച്ചു. ക്രമേണ പാകതയാര്‍ജിച്ച പ്രസ്തുത
കലാഭാവനയാണ് ഇന്ന് രമയുടെ ഭരതനാട്യത്തിന് കാണുന്ന നവീനാനുഭൂതിക്കു കാരണം.
മാഞ്ഞുപോവാത്ത ബ്രാഹ്മണ്യധാരകള്‍

ദാസീനൃത്തത്തില്‍നിന്ന് പരിഷ്കൃത നൃത്തത്തിലേക്കും സദിരാട്ടമെന്ന
ദാസിയാട്ടത്തില്‍നിന്ന് ഭരതനാട്യമെന്ന പരിഷ്കൃത നാമധേയത്തിലേക്കും സഞ്ചരിച്ച
ഭരതനാട്യത്തിന്റെ ചരിത്രം ഏറ്റവും കടപ്പെട്ടിരിക്കുന്നത് കലാക്ഷേത്ര സ്ഥാപകയായ
രുഗ്മിണീദേവി അരുണ്ഡേലിനോടാണ്. അന്നുവ രെ തമിഴ്നാട്ടിലെ ദാസിയാട്ടത്തിനുണ്ടായിരുന്ന
അധഃകൃത സാഹ ചര്യത്തെ ഇ കൃഷ്ണയ്യരും രുഗ്മിണീദേവിയും പൊളിച്ചുപണിതത് ചരിത്രമാണ്.
ബ്രിട്ടീഷ് ഇന്ത്യയിലെ ആദ്യ സ്ത്രീ നിയമസഭാംഗമായിരുന്ന ഡോ. മുത്തുലക്ഷ്മി റെഡ്ഡിയും
കൃഷ്ണയ്യരും തമ്മില്‍ ഒരു പൊതുപരിപാടിയില്‍ ദേവദാസികളുടെ സാന്നിധ്യം
ഉണ്ടായിരുന്നതിനെക്കുറിച്ചു നടന്ന യുദ്ധമാണ് 1932 ലെ ചിത്രമെങ്കില്‍, ഏതാനും
വര്‍ഷങ്ങള്‍ കൊണ്ടുതന്നെ രുഗ്മിണീദേവിയും പുതിയൊരു നര്‍ത്തകസമൂഹവും
ഭരതനാട്യത്തിന്റെ ജാതകം തിരുത്തിക്കുറിച്ചു. തങ്ങളുടെ സ്വകാര്യസ്വത്തെന്നോണം തമിഴ്
ബ്രാഹ്മണസമൂഹം പരിലാളിക്കുന്ന കര്‍ണാടക സംഗീതവുമായി ഭരതനാട്യവും
കണ്ണിചേര്‍ക്കപ്പെടുകയും തമിഴ് ബ്രാഹ്മണപ്പെണ്‍കുട്ടികള്‍ക്ക് കല്യാണമാര്‍ക്കറ്റിലെ
ഗുണഗണങ്ങളിലൊന്നായിപ്പോലും ഭരതനാട്യം മാറുകയും ചെയ്തു. മദ്രാസ് മ്യൂസിക്ക് അക്കാദമി
സ്ഥാപിക്കപ്പെട്ടതോടെ, മദിരാശി കേന്ദ്രീകരിച്ച് നടക്കുന്ന
സംഗീതനൃത്തസംസ്കാരത്തിലേക്ക് ബ്രാഹ്മ ണിക്കല്‍ അധിനിവേശം പൂര്‍ണമായി.
പിന്നീടിന്നോളം, ബ്രാഹ്മണിസത്തിന്റെ പിടിയില്‍നിന്ന് അവയ്ക്കു മോചനം
ലഭിച്ചിട്ടില്ല. ഏതു നര്‍ത്തകിയുടെയും ഗായകന്റെയും സ്വക്ഷേത്രത്തിലുള്ള
മികവിനപ്പുറം പ്രസക്തമാവുന്നത് ജാതിയാണെ ന്ന ദുരവസ്ഥ ഈ കലകളില്‍ പരസ്യമായൊരു
രഹസ്യമാണ്.

ശ്രദ്ധിക്കുക, ഈ ആധുനികാനന്തര കാലത്തെ രമാവൈദ്യനാഥന്‍ എന്ന പാലക്കാട്ടുകാരിയായ
അബ്രാഹ്മണനര്‍ത്തകി നേരിട്ട ഏറ്റവും ശക്തമായ വെല്ലുവിളിയും പ്രതിസന്ധിയും ഇതേ
ബ്രാഹ്മണ്യധാരയുടേതാണ്. "മലയാളിപ്പെണ്ണ്' എന്തു ഭരതനാട്യം ചെയ്യാനാണ് എന്ന നിന്ദ,
അതോടൊപ്പം ബ്രാഹ്മണകുലജാതയല്ല എന്ന അവഗണനയും. അന്യൂനവും വേറിട്ടതുമായ ഭാവനയും
അതാവിഷ്കരിക്കാനാവശ്യമായ രംഗപ്രയോഗ വൈദഗ്ധ്യവും ഒത്തിണ ങ്ങിയ രമയെപ്പോലൊരു നര്‍ത്ത
കിക്ക് അനേക വര്‍ഷങ്ങള്‍ ബ്രാഹ്മണാധീശത്വത്തിന്റെ തമസ്കരണമേറ്റുവാങ്ങേണ്ടിവന്നു
എന്നറിയുമ്പോഴാണ് ഇന്ത്യന്‍ കലാസാംസ്കാരികരംഗം സ്വാത ന്ത്ര്യലബ്ധിക്ക് ഇത്രയും
വര്‍ഷങ്ങള്‍ക്കുശേഷവും എത്തിപ്പെട്ടിരിക്കുന്ന ദുരന്തം തിരിച്ചറിയാനാവുക.

വാസ്തവത്തില്‍ മറ്റേത് ഇന്ത്യന്‍ ശാസ്ത്രീയ നൃത്തകല യെക്കാളും വിസ്തൃതമായ ഭാവന യുടെ
കാന്‍വാസ് എന്നും ഭരതനാട്യത്തിന് സ്വായത്തമായിരുന്നു. അനേകം ഇന്ത്യന്‍ ഭാഷകളിലേക്ക്
നൃത്തത്തിന്റെ കലാംശത്തെ ബലികഴിക്കാതെതന്നെ പരാവര്‍ത്തനം ചെയ്യപ്പെടാന്‍ മാത്രം
ആന്തരികസ്ഥൈര്യമുള്ള ഭരതനാട്യത്തിന്റെ ഈ ജനകീയമായ ആധുനികമുഖത്തിനുള്ളില്‍ കടുത്ത
ബ്രാഹ്മണാധീശത്വം നിലനില്‍ക്കുന്നു എന്നതാണ് ഭരതനാട്യത്തിന്റെ ബഹുസ്വരതയാര്‍ന്ന
വികാസത്തെ വാര്‍പ്പുമാതൃകകളിലേക്കു പരിമിതപ്പെടുത്തിയ പ്രധാന ഘടകം. രമയുടെ
ആവിഷ്കരണരീതിശാസ്ത്രം മുഖ്യധാരാബ്രാഹ്മണനില്‍നിന്ന് വ്യത്യസ്തവും രമയുടെ ജാതീയനില
അബ്രാഹ്മണീയവും രമയുടെ പ്രാദേശിക സ്വത്വം ഒരു മലയാളിയുടേതുമാവുന്നതോടെ,
അവഗണനക്കുള്ള അര്‍ഹതപ്പട്ടിക പൂര്‍ത്തിയായി. ഈ അധികാര രാഷ്ട്രീയത്തിന്റെ
ഇടപെടലുകളില്‍നിന്ന് രമാവൈദ്യനാഥന്‍ സ്വന്തം ഇടം നിര്‍മിച്ചെടുത്തത് ആസ്വാദകരുടെ
മുക്തകണ്ഠ പ്രശംസ ഏറ്റുവാങ്ങിക്കൊണ്ടാണ്. ഏതുതരം അധീശത്വശ്രമങ്ങള്‍ക്കും കലയില്‍
ഒരു പരിധിയുണ്ട്. സഹൃദയസമൂഹം ഒരു കലാകാരിയെ അംഗീകരിക്കുന്നതോടെ മറ്റെല്ലാം
മാഞ്ഞുപോകും. രമാവൈദ്യനാഥന്‍ തന്റെ വഴി തുറന്ന് മുന്നോട്ടുപോയതും ഈ കറകളഞ്ഞ
സാധനയുടെ മാര്‍ഗത്തിലൂടെയാണ്. രമയുടെ നൃത്തസവിശേഷ തകളെയും
നൃത്തസംവിധാനവിശേഷങ്ങളെയും പരിചയപ്പെടുമ്പോള്‍ ഇതു ബോധ്യമാവും.
സമഗ്രശരീരത്തിന്റെനൃത്തനിര്‍മിതികള്‍

മേല്‍പ്പറഞ്ഞ ബ്രാഹ്മണാധീശത്വം ഭരതനാട്യത്തില്‍ നിര്‍മിച്ച വാര്‍പ്പുമാതൃകകള്‍
നൃത്തത്തിന്റെ ആന്തരികതലത്തില്‍ ഇടപെട്ടത്, നൃത്തത്തിന്റെ സമഗ്രഘടനയെ
ശിഥിലീകരിച്ചുകൊണ്ടാണ്. ശരീരമൊന്നാകെ പങ്കെടുക്കുന്ന ഭാരതീയ നൃത്തത്തിന്റെ
സമഗ്രദര്‍ശനത്തെ ചില പ്രത്യേക അഭിനയപദ്ധതികളുടെ വരേണ്യതാസ്ഥാപനത്തിലൂടെ,
ഉപാംഗാഭിനയമാക്കി ചുരുക്കുക എന്നത് ഇതിലൊന്നാണ്. ഭാവത്തിനായി പ്രത്യേക
ക്ലാസ്സുകള്‍, അതില്‍ പഠിപ്പിക്കുന്ന ഭാവമാകട്ടെ മുഖാഭിനയത്തിന്റെ ചില ശൈലീകരിച്ച
സ്ഥിരമാതൃകകളും. എല്ലാവരിലും ഒരേപോലെ പടരുന്ന സഞ്ചാരികളും അവയുടെ അനിയന്ത്രിതമായ
ഉപയോഗവും പടര്‍ന്നതോടെ, ഭരതനാട്യത്തിന്റെ ഏറ്റവും ബലിഷ്ഠഘടകമായ നൃത്തത്തിന്റെ
സമഗ്രശരീരനില കൈമോശം വരുന്ന സ്ഥിതി കാണാം. എന്നാല്‍ ഏതെങ്കിലുമൊരു അംഗത്തിന്റെ
അമിതാഭിനയത്തിനു പകരം സമഗ്രശരീരത്തിന്റെ അഭിനയം വഴി, ഭാവത്തിന്റെ ശരീരവല്‍ക്കരണമാണ്
രമാവൈദ്യനാഥന്റെ നൃത്തത്തില്‍ സാധ്യമാവുന്നത്. ഭരതനാട്യത്തിലെ ഏകതാനമായ
സൗന്ദര്യകല്‍പ്പനകളില്‍ നിന്ന് മോചിതമായ ഒരു സ്വത ന്ത്രഭാവനാതലം അവര്‍
കണ്ടെത്തുന്നു. ആമൂലാഗ്രശരീരമുപയോഗിച്ച് അതിന് രംഗപാഠം ചമയ്ക്കുന്നു. ഇത്തരത്തില്‍
മെയ്യക്ഷരങ്ങള്‍കൊ ണ്ടെഴുതിയ കവിതയാണ് രമ വൈദ്യനാഥന്റെ മിക്ക കലാശില്‍പ്പങ്ങളും.

"അഭിനയക്ലാസ്' എന്ന പേരില്‍ ആധുനിക ഭരതനാട്യത്തില്‍ നടന്നതെന്ത് എന്നു
പരിശോധിക്കപ്പെടേണ്ടതാണ്. സവര്‍ണ ഭാവുകത്വത്തിന്റെ പഴക്കവും ജീര്‍ണതയുമുള്ള
ലോകധര്‍മിയായ സഞ്ചാരികളെയാണ് പലപ്പോഴും ഭരതനാട്യക്കാരികളില്‍ ഭൂരിപക്ഷവും
അഭിനയമെന്ന് വിളിച്ചുപോന്നത്. സ്ത്രീയെ കേവലം ഉപഭോഗവസ്തുവായി കാണുന്ന പതിനെട്ടാം
നൂറ്റാണ്ടിലെ ബ്രാഹ്മ ണാധീശത്വഘടനക്കും ആണ്‍കോയ്മാവ്യവസ്ഥക്കും അനുസൃതമായി
ചെത്തിമിനുക്കപ്പെട്ട നായികാസങ്കല്‍പ്പനങ്ങളും അവയ്ക്ക് ലൗകികഛായയുള്ള സഞ്ചാരികളും
ചേര്‍ന്ന് ഭരതനാട്യത്തിന്റെ അഭിനയസ്വരൂപം ആഴമില്ലാത്ത വാര്‍പ്പുമാതൃകകളായി
രൂപപ്പെടുത്തുകയാണ് അഭിനയക്ലാസ്സുകള്‍ പ്രധാനമായും ചെയ്തത് എന്നതാണ് വാസ്തവം.
പദങ്ങള്‍ക്കും ജാവളികള്‍ക്കും ചെയ്യാനുള്ള ഗോഷ്ടികള്‍കൊണ്ട്
അഭിനേത്രിയായിത്തീരാവുന്ന ഉപരിപ്ലവസാഹചര്യം ഭരതനാട്യത്തില്‍
പടര്‍ന്നുപിടിച്ചപ്പോള്‍ വഴിമാറി നടന്ന നര്‍ത്തകികള്‍ മാളവിക സരുക്കായും
അലര്‍മേല്‍വള്ളിയും പോലെ അപൂര്‍വപ്രതിഭകള്‍ മാത്രമാണ്. അവരുടെ മാര്‍ഗത്തിലാണ് രമ
വൈദ്യനാഥന്‍ തന്റെ അഭിനയത്തെ സ്ഥാപിച്ചെടുക്കുന്നത്. "രമക്ക് അഭിനയിക്കാനറിയില്ല'
എന്ന് ഒറ്റവാക്കില്‍ വിമര്‍ശിക്കാന്‍ ബ്രാഹ്മണിസത്തിന്റെ വാര്‍പ്പുമാതൃകകള്‍ക്കും
അവരുടെ നൃത്തം കണ്ടുശീലിച്ച കണ്ണുകള്‍ക്കും എളുപ്പമായിരുന്നു. എന്നാല്‍ അഭിനയം
മുഖംകൊണ്ടു ചെയ്യുന്ന കേവലസഞ്ചാരികളുടെ ഉത്സവ ക്കാഴ്ച്ചയല്ല എന്നും അമൂലാഗ്ര ശരീരം
പങ്കെടുക്കുന്നതും കേവലദൃശ്യഭംഗിക്ക് ഏറെ ഉയരത്തിലുള്ളൊരു പ്രതലത്തെ
കൈയെത്തിപ്പിടിക്കുന്നതുമായ വ്യാഖ്യാനപ്രക്രിയയാണ് എന്നും രമ തിരിച്ചറിയുന്നത്
മനസ്സിലാക്കാന്‍ സമയമെടുത്തു.

ശരീരം നിഷ്ക്രിയവും വ്യവ ഹാരബാഹ്യവുമാണെന്ന കാഴ്ച പ്പാട് കാര്‍ട്ടീഷ്യന്‍
സമീപനങ്ങളുടേതാണ്. ചൈതന്യം ഒഴിഞ്ഞ ഇടമായും നിത്യമായ ഒരു വീഴ്ച്ചയുടെ, പാപത്തിന്റെ
നിശബ്ദസ്മാരകമായും ശരീരം മാറ്റിനിര്‍ത്തപ്പെട്ടിട്ടുണ്ട്. സാര്‍ത്രിന്റെയും സിമോണ്‍
ദ് ബുവ്വയുടെയും പോലും പഠനങ്ങളില്‍ ശരീരം ഒരു നിശബ്ദ യാഥാര്‍ഥ്യമാണെന്ന് ജൂഡിത്
ബട്ളര്‍ നിരീക്ഷിക്കുന്നത് ശ്രദ്ധിക്കുക. ശരീരത്തെ ഒരു സാംസ്കാരികപാഠമായി കാണുകയും
മൂല്യങ്ങള്‍ക്ക് ആവിഷ്കാരം നല്‍കുന്ന, സംസ്കാരത്തിന്റെ സവിശേഷതകള്‍ പേറുന്ന ഒന്നായി
ശരീരത്തെ നിര്‍വചിക്കുകയും ചെയ്യുന്ന നിരീക്ഷണങ്ങള്‍ എഴുപതുകളോടെയാണ്
പാശ്ചാത്യസമൂഹത്തിലടക്കം കടന്നുവരുന്നത്. ഫൂക്കോ ശരീരരാഷ്ട്രീയത്തിന്റെ
സങ്കീര്‍ണതകളിലേക്ക് കടക്കുന്നത് ഈ പശ്ചാത്തലത്തിലാണ്. ശരീരം നേരിട്ട്
രാഷ്ട്രീയത്തിലിടപെടുന്നുവെന്നും അധികാരബന്ധങ്ങള്‍ക്ക് ശരീരത്തില്‍
സ്വാധീനമുണ്ടെന്നും ഫൂക്കോ നിരീക്ഷിക്കുന്നു.

ശരീരമെന്നത് ഉപയുക്തമായ ഒരു ശക്തിയായിരിക്കണമെ ങ്കില്‍ അത് ഉല്‍പ്പാദനക്ഷമവും
വിഷയീകരിക്കപ്പെട്ടതും ആയിരിക്കണം എന്നു ഫൂക്കോ നിരീക്ഷിച്ചു. വിഷയീകരണത്തില്‍
ശരീരത്തെക്കുറിച്ചുള്ള സവിശേഷമായ ജ്ഞാനമുണ്ട്. ഈ ജ്ഞാനമാണ് വിഷയീകരണത്തെ
സാധ്യമാക്കുന്നതും. ഇത് ശാരീരിക പ്രവര്‍ത്തനങ്ങളെക്കുറിച്ചോ ശരീരത്തെ എങ്ങനെ
കീഴ്പ്പെടുത്താം എന്നതിനെക്കുറിച്ചോ ഉള്ള ജ്ഞാനമല്ല. ശരീരത്തിന്റെ രാഷ്ട്രീയ
സാങ്കേതികതയെക്കുറിച്ചുള്ള ജ്ഞാനമാണ്. ശരീരത്തില്‍ അധികാരബന്ധങ്ങളുടെ മുദ്രണം
(inscription) നടന്നുകൊണ്ടിരിക്കുന്നു. അതുകൊണ്ടുതന്നെ ശരീരം ലിംഗ, വംശ,
വര്‍ഗഭേദങ്ങള്‍ രൂപീകരിക്കുകയും പ്രതിഫലിപ്പിക്കുകയും ചെയ്യുന്ന പ്രതലമാണ് എന്ന്
ഫൂക്കോ സുവ്യക്തമായി സിദ്ധാന്തിക്കുന്നുണ്ട്. സംസ്കാരത്തിന്റെ സര്‍വമുഖങ്ങളും
അപ്രതീക്ഷിതമായ രീതിയില്‍ ഏറ്റുമുട്ടുന്ന, മത്സരിക്കുന്ന വേദിയിലാണ് ഏതു
കലാപ്രത്യക്ഷവും രൂപവല്‍ക്കരിക്കപ്പെടുന്നത്. സാംസ്കാരിക സംവാദത്തിന്റെ ക്ഷേത്രത്തെ
"പൊതുസംസ്കാരം' എന്ന് അര്‍ജുന്‍ അപ്പാദുരൈ വിശേഷിപ്പിക്കുന്നു.

ജ്ഞാനം, അധികാരം, വാഹകം(agency) എന്നിവ തമ്മിലുള്ള മാറിക്കൊണ്ടിരിക്കുന്ന
ബന്ധങ്ങള്‍ സജീവമായ ഒരു കല പ്രകാശിപ്പിച്ചുകൊണ്ടിരിക്കും. ബ്രാഹ്മണാധീശത്വവും
അതിന്റെ അടിസ്ഥാനവര്‍ഗവൈരുധ്യമായ ആണ്‍കോയ്മയും ചേര്‍ന്ന് നിര്‍മിക്കപ്പെട്ട
ഭരതനാട്യത്തിന്റെ നര്‍ത്തകശരീരങ്ങളോട് ഡല്‍ഹിയില്‍ ജനിച്ചുവളരുകയും വ്യത്യസ്തമായ
ജ്ഞാനാധികാര വ്യവസ്ഥയിലൂടെ കടന്നുപോവുകയും ചെയ്ത രമ വൈദ്യനാഥന്റെ ശരീരം
ഇടഞ്ഞുനില്‍ക്കുന്നത് കേവലം യാദൃശ്ചികതയല്ല. സ്ഥൈര്യമാര്‍ന്ന ശരീരഭാഷയുടെ ആര്‍ജവം
മുതലാളിത്ത സമൂഹത്തിന്റെ ആധുനികപശ്ചാത്തലത്തില്‍ വളര്‍ന്ന രമയില്‍ നൈസര്‍ഗികമാംവിധം
നിലീനമാണ്. ആകര്‍ഷണീയമായ പ്രകടനമികവിനപ്പുറം ഉള്‍ക്കനമുള്ള ശരീരവ്യവഹാരം
രമാവൈദ്യനാഥനില്‍ ദര്‍ശിക്കാനാവുന്നത് സൂക്ഷ്മതലത്തില്‍ രാഷ്ട്രീയപരിസരത്തിലുള്ള ഈ
വ്യതിയാനം കൊണ്ടാണെന്നത് വ്യക്തമാണ്.

ആധുനിക ദില്ലിയില്‍ ജനിച്ചുവളരുകയും വ്യത്യസ്തമായൊരു ഭൂപ്രദേശത്തിന്റെയും ബോധന
ശാസ്ത്രത്തിന്റെയും സാംസ്കാരികാന്തരീക്ഷത്തിന്റെയും മുദ്രകള്‍ പേറുകയും ചെയ്യുന്ന
രമയുടെ ശരീരം അരങ്ങിനെ സമീപിക്കുന്നത് മദിരാശിയിലെ നര്‍ത്തകീരൂപങ്ങളുടെ
മാതൃകയിലാവാന്‍ ഒരു വഴിയുമില്ല. മേല്‍പ്പറഞ്ഞ സൗന്ദര്യദര്‍ശനത്തില്‍ മാത്രമല്ല,
സൂക്ഷ്മതലത്തില്‍ ശരീരവ്യവഹാരത്തില്‍ത്തന്നെ രമയുടെ നര്‍ത്തനസ്വഭാവം
പൊതുസ്വഭാവത്തില്‍നിന്ന് വേറിട്ടുനില്‍ക്കുന്നത് കേവലം യാദൃശ്ചികതയല്ല എന്നര്‍ഥം.
ഇണക്കമുള്ള ശരീരങ്ങള്‍ (Docile bodies) നിര്‍മിക്കലാണ് സ്ഥാപനങ്ങളുടെ ലക്ഷ്യം. ഏതു
കലാനിര്‍മിതിയും സ്ഥാപനവല്‍ക്കരിക്കുന്നതിലൂടെ ലക്ഷ്യമിടുന്നതും സാക്ഷാത്കരിക്കാന്‍
ശ്രമിക്കുന്നതും അതാണ്. ഏകതാനസ്വഭാവമുള്ള ശിക്ഷണം കൊണ്ട് സാധ്യമാക്കുന്നത് ഈ
ഏകീകൃതാവസ്ഥയുള്ള ശരീരങ്ങളുടെ നിര്‍മിതിയാണ്. അവയെ അതിജീവിച്ചുകൊണ്ട് ശരീരം അതിന്റെ
സ്വാതന്ത്ര്യത്തെ പ്രഖ്യാപിക്കുമ്പോഴാണ് പലപ്പോഴും കല അതിന്റെ ധര്‍മത്തെ
സത്യസന്ധമായി നിറവേറ്റുന്നത്. ഭാവപഠനം കൊണ്ട് മുഖത്തും ശരീരത്തിന്റെ ആനുപാതികമായ
കൃത്യതയെപ്പറ്റിയുള്ള കലാക്ഷേത്രധാരണകള്‍ കൊണ്ട് പാദ-ഹസ്തങ്ങളിലും നടന്ന
ഭരതനാട്യത്തിന്റെ ഇണക്കല്‍ പ്രക്രിയയിലേക്ക് രമ കണ്ണിചേര്‍ന്നതേയില്ല.
അതുകൊണ്ടുതന്നെ രമയുടെ നൃത്തത്തില്‍ ഇപ്പോഴും അതിശൈലീകരണത്തിനു കീഴ്പ്പെടാത്ത പഴയ
തഞ്ചാവൂര്‍ വഴക്കങ്ങള്‍ ദൃശ്യമാണ്. പല്ലവ ശില്‍പ്പകലയിലെന്നപോലെ, മുഴുവന്‍
ചെയ്യാതെയും ഇടയില്‍ ധാരാളം സ്ഥലം വെറുതെ വിട്ടുകൊണ്ടും നിര്‍മിക്കുന്ന
നൃത്തസംഗീതം. നൃത്തസങ്കേതങ്ങള്‍ അവയുടെ ആവര്‍ത്തനങ്ങള്‍ക്കു വേണ്ടിയുള്ള
ബാധ്യതകളായല്ല, രചനാത്മകമായ തന്റെ ഭാവനക്കു വേണ്ടുന്ന ആയുധങ്ങളായാണ് രമ
പ്രയോജനപ്പെടുത്തുന്നത്. ഇതിനു സാധ്യമാവുന്നത് ഇണക്കമുള്ള ശരീരങ്ങളുടെ
പൊതുനിര്‍മിതിക്കൂട്ടത്തിലേക്ക് നിന്നുകൊടുക്കാത്തതുകൊണ്ടുകൂടിയാണ്.
രംഗഭാവനയുടെ ആകാശദീപ്തികള്‍

രമയുടെ കൊറിയോഗ്രാഫിയില്‍ കാണുന്ന സൂക്ഷ്മസൗന്ദര്യബോധത്തിന്റെ അടിസ്ഥാനമൂല്യം
നവീനതയാണ്. ഭരതനാട്യത്തിന്റെ അതിര്‍വരമ്പുകള്‍ മറികടക്കാതെ തന്നെ
സൂക്ഷ്മചാരുതയാര്‍ന്ന നവീനാനുഭവത്തെ രമ അരങ്ങില്‍ പണിതെടുക്കുന്നു. ഏറ്റവും മികച്ച
ദൃഷ്ടാന്തമാണ് "മയൂര്‍ അലാരിപ്പ്' എന്ന അഞ്ചര അക്ഷരത്തില്‍ തീര്‍ത്ത അതിമനോഹരമായ
അലാരിപ്പ്. അലാരിപ്പിന്റെ സാധാരണ ഹസ്തനിലയില്‍ നിന്നുമാറി, മയൂരഹസ്ത ഇരുകൈകളിലും
പിടിക്കുന്നതോടെ ശരീരഭാഷയൊന്നാകെ ആ നിലക്ക് അനുസൃതമായി മാറ്റിപ്പണിത്
നിര്‍മിച്ചിരിക്കുന്ന ഒരപൂര്‍വകലാശില്‍പ്പമാണ് മയൂര്‍ അലാരിപ്പ്. മാറിവരുന്ന
ഗതികളുടെ വേഗവ്യതിയാനങ്ങള്‍ക്ക് അനുതമമായി മയിലിന്റെ വിവിധ ചലനങ്ങളെ അലാരിപ്പിന്റെ
സങ്കേതഘടനക്ക് കടുകിട പരിക്കേല്‍ക്കാത്തവിധം വിളക്കിച്ചേര്‍ത്തിരിക്കുന്നു.
ഇരുവശങ്ങളിലേക്കും ഒരുപോലെ നല്‍കിയിരിക്കുന്ന കരണങ്ങളുടെ സൗന്ദര്യവും അവയുടെ
സമൃദ്ധിയും ഏതു ഭരതനാട്യനര്‍ത്തകിയെയും വിസ്മയിപ്പിക്കാന്‍ പോന്നതാണ്. മേല്‍പ്പറഞ്ഞ
ശരീരത്തിന്റെ ഭാവസംഗീതം ഏറ്റവും ലളിതവും സുവ്യക്തവുമായി കാണാനാവുക ഈ
ശുദ്ധനൃത്തത്തിന്റെ കൊറിയോഗ്രാഫിയിലാണ്.

ഒരു നിമിഷത്തിന്റെ ഭാവപ്രകര്‍ഷവൈവിധ്യത്തെ ഒരു വര്‍ണമാക്കി രൂപപ്പെടുത്തിയ
അത്ഭുതമാണ് "രംഗം നിരീക്ഷിതു രാജന്‍' എന്നാരംഭിക്കുന്ന "നവരസമോഹ" രാഗമാലികാവര്‍ണം.
കൃഷ്ണന്റെ മധുരാപ്രവേശമാണ് സന്ദര്‍ഭം. മഥുരാപുരിയിലേക്ക് പ്രവേശിക്കുന്ന കണ്ണനെ
കാണുന്ന ഓരോരുത്തരുടെയും നോട്ടങ്ങള്‍ ഓരോ ചരണങ്ങളാക്കി
ചിട്ടപ്പെടുത്തിയിരിക്കുന്നു. മല്ലചാനൂരാദികള്‍ യുദ്ധോദ്യുക്തരായും കുമാരികള്‍
പ്രണയപരവശരായും അമ്മമാര്‍ വാത്സല്യത്തോടെയും കംസന്‍ യമദര്‍ശനമെന്ന മട്ടില്‍
ക്രോധഭാവത്തിലും മഹര്‍ഷിമാര്‍ യതിഭാവത്തിലും - ഇങ്ങനെ കാണുന്നവരുടെ കണ്ണുകളാണ്
വര്‍ണത്തിന്റെ ഓരോ ചരണങ്ങള്‍! ഓരോ ചരണത്തിലും ഓരോ സാഞ്ചാരികള്‍ കൊണ്ട് നിറയുന്ന
വര്‍ണത്തെ ഇടയിലുള്ള സ്വരങ്ങളില്‍ നല്‍കുന്ന ശുദ്ധനൃത്തം കൊണ്ട് കൃത്യമായി
അന്യവല്‍ക്കരിച്ചിരിക്കുന്നു. വെറും ഒരേയൊരു നിമിഷം - രംഗം നിരീക്ഷിക്കുന്ന കൃഷ്ണനു
മുന്നിലെ കണ്ണുകളിലെ ഭാവവൈവിധ്യം കൊണ്ട് ചമയ്ക്കപ്പെട്ടിരിക്കുന്ന ഈ വര്‍ണം
അനിതരസാധാരണമായ വൈദഗ്ധ്യം ആവശ്യപ്പെടുന്നതാണ്. സഞ്ചാരികളുടെ വൈവിധ്യത്തെ അനായാസം രമ
ശരീരവല്‍ക്കരിക്കുന്നത് ഈ വര്‍ത്തില്‍ കാണാം.

`Mad and Divine'' എന്ന പേരില്‍ രമ ചെയ്ത നൃത്താവിഷ്കാരണം തീര്‍ത്തും പുതുമയാര്‍ന്ന
ഒരു അന്വേഷണമാണ്. പതിമൂന്നാം നൂറ്റാണ്ടിലെ മറാത്തി കവിയായ ജനഭായ്, പതിനാലാം
നൂറ്റാണ്ടിലെ കശ്മീരി കവി ലാലേശ്വരി എന്നിവരുടെ കവിതകളില്‍നിന്ന്
പ്രചോദനമുള്‍ക്കൊണ്ട് ഭരതനാട്യത്തിന്റെ രംഗഭാഷയിലേക്ക് അവയെ സമന്വയിപ്പിക്കുന്ന
രംഗാവിഷ്കരണമാണ് മാഡ് ആന്‍ഡ് ഡിവൈന്‍. ഭരതനാട്യത്തെ സാമ്പ്രദായിക ആഹാര്യത്തില്‍
നിന്നു മാറി, മറാത്തി - കശ്മീരി ഉടയാടകളണിഞ്ഞ് നിര്‍വഹിക്കപ്പെട്ട ഈ
കലാപ്രകാശനത്തില്‍ ഭരതനാട്യത്തിന്റെ ക്ലാസ്സിസിസവും ഉത്തരേന്ത്യന്‍ പ്രാചീനകവിതയുടെ
സൗന്ദര്യതലവും സമര്‍ഹമായി സമ്മേളിക്കുന്നു.

"അഖിലം മധുരം' എന്ന മധുരാഷ്ടകത്തിന്റെ ചേതോഹരമായ രംഗനിര്‍മിതിയും "ബ്രഹ്മജലധാര'
എന്ന ഗംഗയുടെ കഥപറയുന്ന ആഖ്യാനവും അടക്കം അനേകം മികച്ച ആവിഷ്കരണങ്ങള്‍ രമ
വൈദ്യനാഥന്റേതായുണ്ട്. അര്‍ധനാരീശ്വരാഷ്ടകത്തെ ഉപജീവിച്ചു നിര്‍മിക്കപ്പെട്ട നൃത്ത
ശില്‍പ്പംപോലെ, സാമ്പ്രദായിക ഭരതനാട്യകല്‍പ്പനയില്‍നിന്ന് വേറിട്ടവഴി തേടുന്ന ചില
തുണ്ട്. താണ്ഡവവും ലാസ്യവും അനുനിമിഷം മാറിവരുന്ന കൊറിയോഗ്രാഫി, പ്രാരംഭമായി
നല്‍കിയ കാളിദാസ ശ്ലോകത്തില്‍ പറയുന്നതുപോലെ വാക്കുമര്‍ഥം ചേരുംവിധം സമ്പൃക്തമായ
രംഗരചനയാണ്. "ജീവഹ ശിവഹ, ശിവോ ജീവഹ' എന്ന ഒറ്റവരിയെടുത്ത് സംവിധാനമികവുകൊണ്ട്
ചേതോഹാരിയാക്കിത്തീര്‍ത്ത "ശിവോഹം' പോലെ സമര്‍ഥമായി രൂപപ്പെടുത്തിയ
മറ്റുചിലതുമുണ്ട്. വിസ്താരഭയത്തോടെ പറഞ്ഞുനിര്‍ത്താവുന്ന ഒന്ന്, ഇത്തരം പുതിയ
അന്വേഷണങ്ങളുടെ പാതയിലൂടെ സ്വതന്ത്രഭാവനയോടെ സഞ്ചരിക്കുമ്പോഴും പാലിക്കുന്ന
സാമ്പ്രദായിക സൗന്ദര്യമൂലകങ്ങളെപ്പറ്റിയാണ്. തനി പരമ്പരാഗതമായ ഒരു വര്‍ണം
ചെയ്യുമ്പോള്‍ അതിന് അനിവാര്യമായ ലാവണ്യനിയമങ്ങളെപ്പറ്റി ബോധവും ഭാവനയെ
പരിമിതപ്പെടുത്താനും രാകിമിനുക്കാനുള്ള പാകതയും രമയ്ക്കുണ്ട്. ഭൈരവിയിലുള്ള
"മോഹമാ"വര്‍ണം ചെയ്യുമ്പോള്‍ ശരീരത്തിന്റെ അനിവാര്യമായ ശൈലീകരണവും സൗന്ദര്യനിലയും
വേണ്ടത്ര നിഷ്കര്‍ഷയോടെ ശ്രദ്ധിക്കുന്നത് കാണാം. "മാരന്‍ കണൈകള്‍...' എന്ന
ചരണത്തിന്റെ വിന്യാസത്തില്‍ കാമദേവന്‍ അസ്ത്രങ്ങള്‍ എയ്യുന്നതിന്റെ പതിവു
ക്ലാസിക്കല്‍ ഭാവനയുടെ പുനരാവര്‍ത്തനത്തിനു പരിക്കേല്‍പ്പിക്കാതെതന്നെ പുതിയ
ഭാവനകള്‍ക്ക് തയ്യാറാവുന്നത് കാണുമ്പോള്‍ നവീനതയും വേറിട്ടൊരു പാരമ്പര്യവും
കൈകോര്‍ക്കുന്നതിന്റെ സമുജ്വലദൃശ്യം രമയില്‍ ദര്‍ശിക്കാം.
മൂന്നു വഴിത്തിരിവുകള്‍

തന്റെ കലാജീവിതത്തെ നിര്‍ണായകമാംവിധം വഴിതിരിച്ചുവിട്ട മൂന്നു സന്ദര്‍ഭങ്ങളെയാണ് രമ
ഓര്‍ക്കുന്നത്. അവ മൂന്നും ചേര്‍ന്നാല്‍ രമയുടെ നൃത്ത സങ്കല്‍പ്പനത്തിന്റെ ഛായാപടം
ഏതാണ്ട് പൂര്‍ണമായിത്തന്നെ ചുരുള്‍ നിവരും.

ഒന്ന് - മയൂര്‍ അലാരിപ്പിന്റെ കണ്ടെത്തല്‍ സന്ദര്‍ഭം. ഒരു സാധാരണ അലാരിപ്പായി
ചെയ്തിരുന്ന മയൂര്‍ അലാരിപ്പില്‍ വ്യത്യസ്തതക്കായി മയൂരഹസ്ത ചേര്‍ത്ത്, കണ്ണാടിക്കു
മുന്നില്‍ ചെയ്യുമ്പോഴാണ്, അലാരിപ്പില്‍ കൈ ഉള്ളിലേക്ക് വലിക്കുന്ന രണ്ടാം
കാലത്തിലെ പ്രയോഗത്തില്‍ മയൂരഹസ്ത മയിലിന്റെ ചലനത്തോട് സാമ്യമുള്ളൊരു ചലനം സ്വയമേവ
നടന്നത്. അതൊരു തിരിച്ചറിവായിരുന്നു. ശരീരത്തിന്റെ ഭരതനങ്ങളെ സാധ്യതക്കനുസൃതമായി
ഭരതനാട്യത്തിന്റെ സങ്കേതങ്ങളെ പുനര്‍നിര്‍മിക്കാനുള്ള സാധ്യത തുറന്നത്
അവിടെനിന്നാണ്. പിന്നീടുള്ള മറ്റനേകം കൊറിയോഗ്രാഫികളിലൂടെ അതു മുന്നോട്ടുപോയി.

രണ്ട് - ഒരു ദിവസം മഞ്ഞുകാലത്ത് വാം അപ് ചെയ്യാതെ ദില്ലിയിലെ കൊടുംശൈത്യത്തില്‍
പ്രാക്ടീസ് ചെയ്തപ്പോള്‍ രമയുടെ കാല്‍മുട്ടിലെ എല്ലു പൊട്ടിത്തകര്‍ന്നു.
ആറുമാസക്കാലത്തെ കടുത്ത പരിശ്രമവും ചികിത്സയും കാരണം കാല്‍ പൂര്‍ണമായും
പൂര്‍വസ്ഥിതിയിലായി. നൃത്തത്തിന്റെ പ്രൊഫഷണല്‍ കരിയര്‍ ആരംഭിച്ചതിനുശേഷം നേരിട്ട
ഏറ്റവും ശക്തമായ ശാരീരിക പ്രതിസന്ധിയായിരുന്നു അത്. തിരിച്ചു ഭരതനാട്യ പരിശീലനം
തുടങ്ങിയപ്പോള്‍, എല്ലാം മനസ്സിലുണ്ട്. പക്ഷേ, ശരീരത്തിലേക്ക് അതു വരുമ്പോള്‍
മറ്റൊരു കണ്ടീഷനിങ്ങിന് ശരീരം വഴങ്ങുക എന്നത് അനിവാര്യമായി. ചുരുക്കത്തില്‍
പഠിച്ചെടുത്തവയെല്ലാം വീണ്ടും പഠിക്കുന്ന അനുഭവം. ആദ്യപഠനത്തില്‍ നിന്ന് ഈ
പഠനത്തിലുള്ള വ്യത്യാസം, ഇത്തവണ എല്ലാം മനസ്സിലുള്ളതാണ് എന്നതാണ്. ഈ രണ്ടാംപഠനം
നൃത്തവ്യാകരണത്തെ അല്‍പം മാറിനിന്ന് കാണാനും അന്യവല്‍കൃതനിലയില്‍നിന്ന് നൃത്തത്തെ
കൂടുതല്‍ സൂക്ഷ്മമായി വീണ്ടും പരിചയപ്പെടാനായി എന്നതാണ് വാസ്തവം.

മൂന്ന് - റഷ്യയില്‍ ഐസിസിആറിന്റെ പരിപാടിയില്‍ ഇന്ത്യയുടെ പ്രതിനിധിയായി
ഇന്ത്യയുടെയും റഷ്യയുടെയും സ്വാതന്ത്ര്യത്തിന്റെ അറുപതാം വാര്‍ഷിക പരിപാടിയില്‍ രമ
പങ്കെടുക്കുന്നു. മോസ്കോയിലെ നിറഞ്ഞ ഓഡിറ്റോറിയത്തിനു മുന്നില്‍ ഭരതനാട്യം ചെയ്തു.
കലാപ്രകടനത്തിനുശേഷം സദസ്സ് മുഴുവന്‍ എഴുന്നേറ്റുനിന്ന് കൈയടിച്ചു. വേദിക്കു
പിന്നിലേക്ക് വന്ന് ആ സന്തോഷം ആസ്വദിച്ചുകൊണ്ടിരുന്ന നിമിഷങ്ങളില്‍ ഒരു കുട്ടി
വന്ന് അഭിനന്ദനമറിച്ചുകൊണ്ട് പേരെന്താണെന്ന് ചോദിച്ചപ്പോള്‍ അല്‍പ്പനേരം പേരു
മനസ്സില്‍ വരാതായതിനെപ്പറ്റി രമ ഓര്‍ക്കുന്നു. ആരാണ് ഞാന്‍? ഈ നൃത്തത്തെ
പ്രതിനിധീകരിക്കുന്ന ഒരു നര്‍ത്തകി, ഈ വിപുലമായ കലാവിഷ്കാരത്തെ
പ്രകാശിപ്പിക്കാനുള്ള ഒരു ഉപകരണം മാത്രം. ഞാന്‍ വളരെ ചെറുതും നൃത്തം എന്റെ
മുന്നില്‍ വളരെ ബൃഹത്തുമാണ് എന്ന തിരിച്ചറിവിനെ അതിതീവ്രമായി അനുഭവിച്ച
സന്ദര്‍ഭമായിരുന്നു അത്. അതെ -നൃത്തത്തിലെ നവീനാന്വേഷണങ്ങള്‍ക്ക് നിരന്തരം
പ്രാപ്തയായിരിക്കുക, സ്വന്തം നൃത്താവതരണത്തെ അന്യവല്‍കൃത നിലയില്‍
നോക്കിക്കാണാനാവുക, ഇവയ്ക്കൊപ്പം തന്നേക്കാള്‍ എത്രയോ വലുതാണ് താന്‍
പ്രതിനിധീകരിക്കുന്ന കലാവിഷ്കാരം എന്ന ബോധ്യമുണ്ടാവുക.

ഈ മൂന്നു സവിശേഷ ഗുണങ്ങള്‍ തന്നെയാണ് ആധുനികകാലത്തിലെ ഒരു നര്‍ത്തകിയുടെ സ്വത്വത്തെ
നിര്‍ണയിക്കേണ്ടത്. അവ മൂന്നും രമയില്‍ കൃത്യയില്‍ ഒത്തുചേര്‍ന്നിരിക്കുന്നു.
തിരസ്കരണങ്ങള്‍ക്ക് കൈയെത്തിപ്പിടിക്കാവുന്ന നിലയില്‍നിന്ന് സ്വപ്രയത്നം കൊണ്ട് രമ
വിമോചിതയാവുകയും ചെയ്തിരിക്കുന്നു. രമയുടെ പുത്രിയായ ദക്ഷിണാവൈദ്യനാഥനും അമ്മയുടെ
വഴിയെ നൃത്തരംഗത്തുണ്ട്. മകള്‍ക്ക് നൃത്തം പഠിപ്പിച്ചുതുടങ്ങുന്നതോടെയാണ്
രമാവൈദ്യനാഥനിലെ ടീച്ചര്‍ ഗൗരവമായി രൂപപ്പെടുന്നത്. അനേകം ശില്‍പ്പശാലകളിലൂടെയും
ദില്ലിയിലെ ഗണേഷ് നാട്യാലയ എന്ന നൃത്ത പഠനകേന്ദ്രത്തിലൂടെയും നിരവധി പുതിയ
നര്‍ത്തകര്‍ക്ക് രമാവൈദ്യനാഥന്‍ മാര്‍ഗനിര്‍ദേശം നല്‍കുന്നു. സന്താനരാജിന്റെ
പേരിടാച്ചിത്രത്തിന് ഒരു പേരു നല്‍കുന്ന സാഹസത്തിന് ഇനി മുതിര്‍ന്നു
നോക്കാവുന്നതാണ് - "രമയുടെ അരങ്ങിന് ഒരു പ്രകൃതിദൃശ്യം'
