മൂന്നാമത്തെ ആവർത്തി വായനയും കഴിഞ്ഞ് 'ഒരു സങ്കീർത്തനം പോലെ ' അനുരാധ തുറന്ന്
തന്നെ നെഞ്ചോട് ചേർത്തു. പിന്നെ ചൂരൽക്കസേരയിലെ അതേ ഇരിപ്പിൽ പുസ്തകം
മുഖത്തോട് ചേർത്ത് അതിന്റെ ഗന്ധം മുഴുവൻ ഉള്ളിലാക്കാനെന്ന വണ്ണം ആഞ്ഞ്
ശ്വസിച്ചു.

വൃത്തിയില്ലാത്ത ഏതോ തെരുവിലെ കട്ടൻ ചായയുടെ കറ പുരണ്ട കഴുകാത്ത കോപ്പകളും ,
വലിച്ചു തീർത്ത ഹുക്കയുടെ അവശിഷ്ടങ്ങളും മുഷിഞ്ഞ തുണികളും എഴുതിയുപേക്ഷിച്ച
കടലാസു കഷണങ്ങളും കൊണ്ട് വെടുപ്പ് നഷ്ടപ്പെട്ട ദസ്തയേവ്സ്കിയുടെ മുറി അപ്പോൾ
അവളുടെ കണ്മുന്നിൽ തെളിഞ്ഞു.മദ്യപാനിയും ചൂതാട്ടക്കാരനുമായ കഥാനായകന്റെ മുറിയുടെ
ഗന്ധം അവളെ ലഹരി പിടിപ്പിക്കുന്നുണ്ടായിരുന്നു.അതേ ഗന്ധം തന്റെ കയ്യിലിരിക്കുന്ന
പുസ്തകത്തിനെങ്ങനെ വന്നുവെന്ന് അവൾ അദ്ഭുതപ്പെട്ടു.

ചെറുപ്പം മുതലേ ശീലിക്കപ്പെട്ട അച്ചടക്കം അവളെ ഇപ്പോൾ
അലോരസപ്പെടുത്തുന്നുണ്ട്.അലക്കി ഫേബ്രിക് കണ്ടീഷനർ മുക്കി അലമാരയിൽ അടുക്കി
വച്ചിരിക്കുന്ന ചുരിദാറുകളും ,നിര തെറ്റാതെ കപ് ബോർഡിൽ ഇരിക്കുന്ന പുസ്തകങ്ങളും
ചുളിവില്ലാത്ത കിടക്കവിരിയുമൊക്കെ അവളെ അസ്വസ്ഥയാക്കി.കോൺവെന്റ് സ്കൂളിലെ
ജീവിതത്തിനിടെ മുടങ്ങാതെ ലഭിക്കാറുണ്ടായിരുന്ന ക്ളെൻലിനെസ്സ് അവാർഡിൽ
അഭിമാനിച്ചിരുന്ന കുട്ടിക്കാലത്തേയ്ക്ക് അവൾ മെല്ലെ യാത്രയായി.

പരസ്പരം കെട്ടിമറിഞ്ഞും ,മൈതാനത്തെ പൊടിമണ്ണിൽ തിമിർത്തും ,ഇടവേളകൾക്ക് ശേഷം
ക്ലാസ്സിലേക്ക് കയറി വരുന്ന പോക്കിരിപിള്ളാരെ അവജ്ഞയോടെയേ നോക്കാവൂ എന്നവൾക്ക്
അറിയാമായിരുന്നു.കള്ളനും പോലീസുമൊക്കെയായി അവർ പകർന്നാടിയപ്പോൾ അവൾ കളറിംഗ്
ബുക്കിലെ കുത്തുകൾ യോജിപ്പിച്ച് സൂക്ഷ്മതയോടെ അതിനുള്ളിൽ വാക്സ് കളർ
നിറച്ചു.വീഴ്ചയിൽ പൊട്ടിയുണങ്ങിയ കാൽമുട്ടിലെ പൊറ്റൻ പൊളിച്ച് ആ വീഴ്ചയുടെ
പിന്നിലെ സാഹസത്തിന്റെ കഥ അവർ വീരസ്യത്തോടെ വിളംബിയപ്പോൾ ഉള്ളിന്റെയുള്ളിൽ
എവിടെയോ ഒരു നഷ്ടബോധം അവൾക്കും തോന്നാതിരുന്നില്ല.എന്നിരുന്നാലും പൊടി പറ്റാത്ത
യൂണിഫോമോ പോറലേൽക്കാത്ത കാൽമുട്ടുകളോ നഷ്ടപ്പെടുത്തുവാൻ അവൾക്കൊരിക്കലും
ധൈര്യം വന്നില്ല.മുടങ്ങാതെ ലഭിച്ചിരുന്ന ക്ലെൻലിനെസ്സ് അവാർഡുകൾ ആ
അധൈര്യത്തിന് ഒരു പ്രോൽസാഹനമായി.

അന്നുമുതൽ ശീലിച്ചതാണ് ഹൃദയത്തിന്റെ വിളികൾ കേട്ടില്ലെന്ന്
നടിക്കാൻ.വളർച്ചയുടെ പടവുകൾ താണ്ടുമ്പോഴെല്ലാം നേരിന്റെ,
സ്വാതന്ത്ര്യത്തിന്റെ വഴികൾക്ക് നേരെ വിരൽ ചൂണ്ടിത്തന്നെയാണ് അവളുടെ ഹൃദയം നില
കൊണ്ടത്.വ്യവസ്ഥാപിതമായ ചട്ടക്കൂടുകൾക്കും വെളിയിലുള്ള സാഹസങ്ങളിലാണ്
ജീവിതത്തിന്റെ രസമെന്ന് പറഞ്ഞ ടോം സോയർ തന്നെയായിരുന്നു അവളെ ആവേശം
കൊള്ളിച്ചത്.പക്ഷേ കുഞ്ഞുനാളിലേ ചാർത്തപ്പെട്ട 'നല്ല കുട്ടിയുടെ ' മൂടുപടം
ഊരിയെറിയുവാനുള്ള ധൈര്യം അവൾക്കൊരിക്കലും കൈവന്നില്ല.അതുകൊണ്ട് തന്നെ പിന്നീട്
വീണ്ടും മുതിർന്നപ്പോൾ പ്രണയത്തിന്റേയും വിപ്ലവത്തിന്റേയും ഒക്കെ വിത്തുകൾ
ഹൃദയത്തിൽ ആർത്ത് വളരാൻ വെമ്പിയപ്പോഴെല്ലാം അതിന്റെ മുള്ളുകൾ നുള്ളി ഞരടി
പക്വത പ്രകടിപ്പിക്കാനായിരുന്നു അവൾ ശ്രമിച്ചത്.

ഹൃദയത്തിൽ ഇടം കിട്ടാതെ വന്നപ്പോൾ വികാരങ്ങൾ മെല്ലെ മെല്ലെ അവളെ ഉപേക്ഷിച്ച്
പോകാൻ തുടങ്ങിയിരുന്നു. ഇന്ന് സർക്കരാഫീസിലെ നിറം കെട്ട നാടയിൽ
കുരുങ്ങിയിരിക്കുന്ന കടലാസു തുണ്ടുകൾ തുറന്നും മറിച്ചും വീണ്ടും കുരുക്കിയും
അവളുടെ ദിവസങ്ങൾ നിർവികാരമായി കടന്നു പോകുന്നു. സൗഹൃദത്തിന്റെ കുളിർമയും
,വിപ്ലവത്തിന്റെ ആവേശവും ,സഹജീവികളോടുള്ള കരുണയും ഒന്നും അവശേഷിക്കാത്ത സ്വന്തം
ഹൃദയം ഒരു കനത്ത ഭാരമായാണ് അവൾക്കിപ്പോൾ അനുഭവപ്പെടുന്നത്.

ഇന്നു സ്വന്തം മുറിയുടെ ഏകാന്തതയിൽ,അനുരാധയെന്ന് മനോഹരമായി ആലേഖനം ചെയ്ത പഴയ
റെക്കോർഡ് ബുക്കുകളുടെയും സർട്ടിഫിക്കറ്റുകളുടെയും നടുവിൽ ഇരിക്കുമ്പോൾ
ഇതിനൊക്കെ തന്റെ ജീവിതത്തിന് ഇനിയെന്തർത്ഥമാണുള്ളതെന്ന ചിന്ത അവളിൽ വീണ്ടും
അസ്വസ്ഥത നിറച്ചു.ഹൃദയം നിനച്ച പോലെ ജീവിക്കാൻ ഇനിയെങ്കിലും
ധൈര്യപ്പെട്ടിരുന്നെങ്കിലെന്നു കൊതിച്ചു.

പ്രസാധകരുടെ കയ്യിൽ നിന്നും മുൻകൂറായി വാങ്ങിയ പണം ചൂത് കളിച്ച് തീർക്കുകയും
, ഒടുവിൽ പറഞ്ഞ സമയത്ത് നോവൽ പൂർത്തിയാക്കാൻ നെട്ടോട്ടമോടുകയും ചെയ്യുന്ന
ദസ്തയേവ്സ്കി അവളുടെ മനസ്സിലേക്ക് വീണ്ടും കടന്ന് വന്നു.ആ ജീവിതത്തിന്റെ
അനിശ്ചിതത്തിന് അലറിയാർത്തൊഴുകുന്ന ഒരു നദിയുടെ വന്യമായ സൗന്ദര്യം അവൾക്ക്
അനുഭവപ്പെട്ടു. ലഹരിപിടിപ്പിക്കുന്ന ആ ഗന്ധത്തിനായി കസേരയിൽ ചാരി കണ്ണുകളടച്ച്
പുസ്തകം അവൾ വീണ്ടും നെഞ്ചോട് ചേർത്തു.

സമർപ്പണം:സൗമ്യാ ,നിനക്കായ്..
ഇന്ന് നീ ഇല്ല.ഞങ്ങളുടെ ഉള്ളിൽ അമർഷത്തിന്റെ,വേദനയുടെ,കുറ്റബോധത്തിന്റെ നീറുന്ന
നെരിപ്പോടുകൾ അവശേഷിപ്പിച്ച് നീ യാത്രയായി.നിന്റെ രക്തസാക്ഷിത്വം അവശേഷിപ്പിച്ച
നീറ്റൽ അന്യന്റെ രക്ഷയ്ക്കായുള്ള നിലവിളികൾ കേട്ടില്ലെന്ന് നടിക്കുന്ന ഞങ്ങളുടെ
കാപട്യത്തിന് ഇനിയെങ്കിലും ഒരു അറുതി വരുത്തട്ടെ..

********************************************************************************

താൻ എന്തിനീ മണ്ണിൽ പിറക്കണമെന്ന് ജനിക്കാനിരിക്കുന്ന പെൺകുഞ്ഞ് ഭീതി
കലർന്ന ശബ്ദത്തിൽ സ്വന്തം അമ്മയോട് ചോദിക്കുമ്പോൾ അസ്വസ്ഥമാകുന്നത്
മനസ്സാക്ഷി മരവിച്ചിട്ടില്ലാത്ത പ്രേക്ഷക മനസ്സാണ്. ആ ചോദ്യത്തിനുള്ള ഉത്തരം
തേടിക്കൊണ്ടാണ് കേരള ശാസ്ത്ര സാഹിത്യ പരിഷത്തിന്റെ അണിയറയിൽ തയ്യാറായ പെൺപിറവി
എന്ന നാടക യാത്ര കഴിഞ്ഞ രണ്ടാഴ്ചയായി കേരളത്തിലങ്ങോളമിങ്ങോളമുള്ള നാടും നഗരവും
ചുറ്റി യാത്ര ചെയ്തത്.

തെരുവ് നാടക പ്രസ്ഥാനത്തിന്റെ സമസ്ത സാദ്ധ്യതകളും ഉപയോഗപ്പെടുത്തി വേദിയേയും
സദസ്സിനേയും ഒന്നാക്കി മാറ്റിക്കൊണ്ട് പെൺപിറവി നാടകം സംവിധാനം ചെയ്തിരിക്കുന്നത്
സാം കുട്ടി പട്ടംകരിയാണ്.ചിലപ്പോൾ പ്രേക്ഷകർക്കിടയിലേയ്ക്ക് ഇറങ്ങുകയും
മറ്റുചിലപ്പോൾ അവർക്കിടയിൽ നിന്ന് അരങ്ങിലേയ്ക്ക് കയറുകയും ചെയ്യുന്ന
കഥാപാത്രങ്ങൾ,തങ്ങളിലൊരാളുടെ കഥയാണിതെന്ന തോന്നൽ പ്രേക്ഷകനിലുണ്ടാക്കുന്നു.

ആമുഖ ദൃശ്യത്തിലൂടെ പെണ്ണെന്നാൽ ചമയവും അലങ്കാരവുമാണെന്ന് ചിന്തിക്കുന്ന ലോകത്തെ
കാട്ടിത്തരുമ്പോൾ തന്നെ ഉൾക്കരുത്തിലോടെ ലോകത്തിൽ മാറ്റങ്ങൾ വരുത്തിയ
വനിതകളുടെ നീണ്ട നിര തന്നെയുണ്ടെന്നും നാടകം നമ്മെ ഓർമ്മിപ്പിക്കുന്നു.അക്കമ്മ
ചെറിയാന്റെയും ക്യാപ്ടൻ ലക്ഷ്മിയുടേയും മാധവിക്കുട്ടിയുടേയും ഗൗരിയമ്മയുടേയും
മുതൽ മയിലമ്മയുടേയും ഈറോം ശർമിളയുടേയും വരെ പേരുകൾ ഉച്ചത്തിൽ
ഉദ്ഘോഷിച്ചതിനൊപ്പം തന്നെ നൂറ്റാണ്ടുകൾക്ക് മുമ്പ് തന്നെ മാറുമറയ്ക്കാനുള്ള
അവകാശത്തിനായി പോരാടിയ പേരറിയാത്ത അനേകം ചാന്നാർ സ്ത്രീകളേയും കൂടി
അവതരിപ്പിച്ചിട്ടാണ് നാടകം മുന്നോട്ട് നീങ്ങുന്നത്.

കഥയാരംഭിക്കുന്നത് മികച്ച പത്രപ്രവർത്തകയ്ക്കുള്ള അവാർഡ് നേടിയ നിഷയെ
അഭിനന്ദിക്കാൻ മാതൃസ്ഥാപനത്തിൽ ചേരുന്ന യോഗത്തിൽ നിന്നുമാണ്.അനുമോദന
പ്രസംഗത്തിൽ നിഷയുടെ കഴിവിനെ മുക്തകണ്ഠം പ്രശംസിക്കാനുള്ള മുഖ്യപത്രാധിപരുടെ
വിമുഖത അദ്ദേഹത്തിന്റെ ശബ്ദത്തിലും ഭാവത്തിലും പ്രകടമായിരുന്നു.പത്രപ്രവർത്തനം
പോലെ പ്രവചനാതീതമായ ജോലിസമയമുള്ള മേഖലകളിൽ ഒഴിവാക്കാനാവാത്ത ഗാർഹികജോലിയുടെ
അധികഭാരം കൂടി വഹിക്കേണ്ടി വരുന്ന സ്ത്രീകളുടെ അവസ്ഥ സ്ഥാപനത്തിലെ പല
വനിതാജീവനക്കാരുടേയും വാക്കുകളിൽ വ്യക്തമാകുന്നുണ്ട്.പലരുടേയും മറുപാതി ഈ
മേഖലയിൽ തന്നെയായിട്ട് കൂടിയാണിതെന്ന് ഓർക്കണം.
നിഷയുടെ കഥയും വ്യത്യസ്ഥമല്ല.അവൾ വീട്ടിലെത്തുമ്പോൾ അവളുടെ കൈ കൊണ്ട്
തയ്യാറാക്കിയ ചായ കുടിച്ചിട്ട് പുറത്ത് പോകാനിരിക്കുകയാണ് ഭർത്താവ്
സൂരജ്.അവളെപ്പോലെ പന്ത്രണ്ടാം വയസ്സു മുതൽ അമ്മയുടെ കൂടെ നിന്ന് പാചകം പഠിച്ച
ഒരാളല്ലല്ലോ താൻ എന്നതാണ് അതിനയാളുടെ ന്യായം.നിഷയുടെ ഗർഭത്തിൽ വളരുന്ന കുഞ്ഞ്
ആണായാൽ മതിയെന്ന ആഗ്രഹവും ഇതിനിടെ സൂരജ് വ്യക്തമാക്കുന്നുണ്ട്.
അപ്പോഴാണ് ഒരുമാസത്തോളം പലയിടങ്ങളിൽ പലരിൽ നിന്നും ക്രൂരമായ ശാരീരികപീഡനമേറ്റ്
ഒടുവിൽ രക്ഷിക്കപ്പെട്ട ബുദ്ധിമാന്ദ്യമുള്ള പെൺകുട്ടിയെ അഭിമുഖം
ചെയ്യാനെത്തണമെന്ന് സഹപ്രവർത്തകു അവളെ അറിയിക്കുന്നത്.വാർത്തയുടെ വിപണന
മൂല്യമേറ്റാൻ മുഖംമൂടിയിട്ട മാധ്യമസിംഹങ്ങൾ ഇന്നവളെ വാക്കുകൾ കൊണ്ട് കശാപ്പ്
ചെയ്യുന്നത് കാണുകയും കേൾക്കുകയും ചെയ്യേണ്ടി വരുമല്ലോ എന്ന ചിന്തയിൽ അവൾ
മരവിച്ച് നിൽക്കവേ ഗർഭസ്ഥയായ കുഞ്ഞും അമ്മയും തമ്മിൽ സംവദിക്കുന്ന രംഗങ്ങൾ
നവ്യമായൊരു ആവിഷ്കാരഭംഗിയിൽ പ്രേക്ഷകന് മുന്നിലെത്തുന്നു.


ഈ ഭൂമിയിൽ പിറക്കാൻ തനിക്ക് പേടിയാണെന്ന് പിഞ്ചു ശബ്ദത്തിൽ അവൾ ഭീതിയോടെ
പറയുന്നു.അച്ഛന് താൻ പിറക്കുന്നത് ഇഷമല്ലേയെന്ന് കൂടി അവൾ ചോദിക്കുമ്പോൾ അമ്മ
ഞെട്ടുകയാണ്.കുഞ്ഞിന്റെ വരവിനായി കാത്തിരിക്കുകയാണ് താനെന്നും പേടിച്ച്
പിന്മാറാനുള്ളതല്ല ജീവിതം എന്നുമൊക്കെ പറഞ്ഞ് നിഷയിലെ അമ്മ കുഞ്ഞിന് ധൈര്യം
കൊടുക്കുന്നു.

പിന്നീട് പ്രേക്ഷകൻ കാണുന്നത് ബുദ്ധിമാന്ദ്യമുള്ള പെൺട്ടിയെ
നിസ്സഹായനായിരിക്കുന്ന അച്ഛന്റെ സാന്നിധ്യത്തിൽ അശ്ലീലച്ചുവയുള്ള ചോദ്യങ്ങൾ
കൊണ്ട് പിച്ചിച്ചീന്തുന്നതാണ്.ആ ചോദ്യങ്ങളുടെ മുന തിരിച്ചറിയാതെ അവൾ
നിഷ്കളങ്കമായി മറുപടി നല്കുമ്പോൾ കുറച്ചധികം അകന്നിരിക്കുന്ന അവളുടെ
കാലുകളിലേയ്കാണ് ക്യാമറക്കണ്ണുകൾ ഫോക്കസ് ചെയ്യുന്നത്.
ഇന്നത്തെ സ്ത്രീകളുടെ അവസ്ഥയെക്കുറിച്ചുള്ള ഫിച്ചർ തയ്യാറക്കുന്നതിന്റെ
ഭാഗമായുള്ള അന്വേഷണത്തിനിടെ നിഷ കാണുന്ന കാഴ്ചകളിലൂടെയാണ് നാടകം പുരോഗമിക്കുന്നത്.

മദ്യപാനിയായ കുഞ്ഞിരാമന്റെ വീട്ടിലെ അരപ്പട്ടിണിയിലും നിരക്ഷരയായ അദ്ദേഹത്തിന്റെ
ഭാര്യ ആത്മാഭിമാനവും തന്റേടവും കൈവിടുന്നില്ല.കടയിലേയ്ക്ക് പോയ അയാളുടെ മകളോട്
കടക്കാരൻ മോശമായി പെരുമാറിയെന്നറിഞ്ഞ് മദ്യത്തിന്റെ ലഹരിയിൽ അയാൾക്ക് നേരെ
വാക്കത്തിയുമായിറങ്ങിയ കുഞ്ഞിരാമേട്ടനെ സമാധാനിപ്പിച്ച് തിരിച്ചയയ്ക്കുന്ന
നാട്ടുകാർ, പിന്നീട് കടക്കാരനുമായി ലോഹ്യം പറഞ്ഞ് നിൽക്കുന്ന കാഴ്ച്ചയാണ് നാം
കാണുന്നത്.കുഞ്ഞിരാമനാകട്ടെ മകളെ ഒറ്റയ്ക്ക് കടയിലേയ്ക്കയച്ച കുറ്റത്തിന്
ഭാര്യയ്ക്ക് നേരെ കയ്യോങ്ങി ഉത്തരവാദിത്തം   നിർവഹിക്കുന്നു.

കുടുംബത്തിനു താങ്ങാവാൻ പകലന്തിയോളം പണിയെടുത്ത് പ്രവാസ ജീവിതം നയിക്കുന്ന
സ്ത്രീകളിലേയ്ക്കാണ് പ്രേക്ഷകശ്രദ്ധ പിന്നീട് കൊണ്ട്പോകുന്നത്.ഏജന്റ് പറഞ്ഞ്
പ്രലോഭിപ്പിച്ച കൂലിയുടെ പത്തിലൊന്ന് പോലും ഇവരുടെ കൈകളിൽ പലപ്പോഴും
കിട്ടാറില്ല.ആരോഗ്യകരമായ തൊഴിലിടമോ വൃത്തിയുള്ള ജീവിത സാഹചര്യമോ എന്തിന് വീടുമായി
ബന്ധപ്പെടാനുള്ള സൗകര്യം പോലുമില്ലതെയാണ് ഇവർ പണിയെടുക്കുന്നത്.എന്തെങ്കിലും
എതിർപ്പ് പ്രകടിപ്പിച്ചാൽ മറുനാടിലുള്ള ഇവരെപ്പറ്റി ഏജന്റ് വഴി പല അപവാദങ്ങളും
നാട്ടിൽ പരത്തുമെന്ന ഭീഷണി കൂടിയാകുമ്പോൾ എതിർപ്പിന്റെ അവസാന സ്വരത്തിനും
കൂച്ചുവിലങ്ങ് വീഴുകയാണ്.


കോളേജ് പഠനത്തിനോടൊപ്പം വൈകുന്നേരങ്ങളിൽ ട്യൂഷനെടുത്ത് വീട്ടുകാർക്ക്
അധികഭാരമാവതിരിക്കാൻ ശ്രമിക്കുന്ന പെൺകുട്ടിയേയാണ് പിന്നീട് പ്രേക്ഷകർ
കാണുന്നത്.ഒറ്റയ്ക്ക് നിൽക്കുമ്പോൾ സന്ധ്യാനേരത്ത് ബസ്സ് സ്ടോപ്പിൽ നിന്നും
നേരിടേണ്ടി വരുന്ന മുനയുള്ള വാക്കും നോക്കും തോണ്ടലിലേയ്ക്ക് വഴിമാറുമ്പോൾ അവൾ
പ്രതികരിക്കുന്നു.അപ്പോൾ അവൾക്ക് വേണ്ടി വാദിക്കാനെത്തുന്ന മദ്ധ്യവയസ്കനേയും
അവളേയും ചേർത്ത് കഥയുണ്ടാക്കി പോലീസിലേൽപ്പിച്ച് സദാചാര സംരക്ഷണം
നിർവഹിച്ചതിന്റെ ചാരിതാർഥ്യത്തിൽ പിരിയുകയാണ് നാട്ടുകാർ.

ഗർഭപാത്രത്തിന്റെ സുരക്ഷിതത്വത്തിലും ഈ കാഴ്ചകൾ സൃഷ്ടിക്കുന്ന
അരക്ഷിതാവസ്ഥയിൽ സമൂഹത്തിന് നേരെ ദീനരോദനമുയർത്തുകായാണ് ആ പെൺകുഞ്ഞ്.ഈ
മണ്ണിൽ പെണ്ണായി പിറക്കാൻ തനിക്ക് പേടിയാണെന്ന് അവൾ അമ്മയോട് പിന്നെയും
പറയുന്നു.ഈ ലോകം ഇങ്ങനെയാണെന്നുള്ളത് പിറക്കാതിരിക്കാനുള്ള  കാരണമാകുന്നില്ലെന്ന്
അമ്മ കുഞ്ഞിനെ പഠിപ്പിക്കുന്നു.നിശ്ചയദാർഢ്യത്തോടെ ഈ ലോകത്തെ തെറ്റുകൾ
തിരുത്താൻ ഇനിയും പെൺകുഞ്ഞുങ്ങൾ
പിറക്കേണ്ടിയിരിക്കുന്നു.പേടിച്ചൊളിച്ചിരിക്കാനല്ല,ധീരയായി അടരാടുവാൻ അമ്മ അവളെ
സ്നേഹപൂർവം ഭൂമിയിലേയ്ക്ക് ക്ഷണിക്കുമ്പോൾ അരങ്ങിൽ ഒരു പെണ്ണ് പിറവി
കൊള്ളുന്നു.ആ കുഞ്ഞിനെ ഏറ്റുവാങ്ങി അമ്മമാർ ഉറക്കെ പാടുന്നു:




പകുതിയാകാശവും പകുതിമണ്ണും

പകുതി നഗരം, പകുതി നാടുമെന്റേത്.

പകുതിചരിത്രവും പകുതി വിജയങ്ങളും

പകുതി രാവും പകുതി പകലുമെന്റേത്

പകുതി നദികൾ, പകുതി മലകളെന്റേത്..

കാടുപകുതി,ക്കടലു പകുതിയെന്റേത്..

കരയില്ല, ശിലയായ്ത്തപം ചെയ്യുകില്ലിനി

തളിരിലും പൂവിലുമുയർത്തെണീക്കും…


നാടകം അവസാനിച്ചു.എന്നാൽ രംഗപടം വീഴുമ്പോൾ മൂടും തട്ടി എഴുന്നേറ്റ് പോകുവാൻ
ഇതു അരങ്ങിൽ തുടങ്ങിയൊടുങ്ങിയ കഥയായിരുന്നുല്ല ; തടിച്ച് കൂടിയ സദസ്സ്യരിൽ
പലരുടേയും ജീവിതം തന്നെയായിരുന്നു.അത് കൊണ്ട് തന്നെ അവർക്ക് പറയാനുള്ളത് കൂടി
കേൾക്കാതെ നാടകം പൂർണ്ണമാകുമായിരുന്നില്ല.ഇതരങ്ങേറിയ കേരളത്തിലെ വേദികളിലെല്ലാം
തന്നെ നാടകത്തോളം ആവേശത്തോടെ ഈ സംവാദങ്ങളും സ്വീകരിക്കപ്പെട്ടു.അഭിപ്രായമറിയിച്ച്
എസ്.എം.എസ് അയയ്ക്കാനുള്ള മലയാളിയുടെ കപടമായ ആവേശമായിരിന്നില്ല അതെന്ന് നമുക്ക്
വിശ്വസിക്കാം.അതുകൊണ്ട് നാടകത്തിന്റെ ലക്ഷ്യം ഏറെക്കുറെ നിറവേറിയെന്ന് പരിഷത്തിനും
അഭിമാനിക്കാം.

********************************************************************************
**
പിൻകുറിപ്പ്:
നാടകത്തിൽ നമ്മൾ കണ്ടത് ഒരു കോണിൽ നിന്നുമുള്ള കാഴ്ചകൾ മാത്രം.ഗാർഹിക
ജോലിയുടെ ഉത്തരവാദിത്തം തന്റേത് കൂടിയാണെന്ന് തിരിച്ചറിയുന്ന പുരുഷനും
സാമൂഹ്യജീവിതത്തിൽ തനിക്ക് വിലയേറിയ സ്ഥാനമുണ്ടെന്ന് തിരിച്ചറിയുന്ന സ്ത്രീയും
നമ്മൾക്കിടയിൽ തന്നെയുണ്ട്.ആണിലും പെണ്ണിലും ശക്തികളുണ്ടാകും ,
ദൗർബല്യങ്ങളും.നിന്റെ  ദൗർബല്യങ്ങൾ മറ്റുള്ളവർക്ക്
ഭാരമാകാതിരിക്കട്ടെ,നിന്റെ ശക്തികൾ മറ്റുള്ളവർക്ക് ഒരു താങ്ങാകട്ടെ.
ഉത്തരവാദിത്തങ്ങൾ ഏറ്റെടുക്കുമ്പോഴും അഭിരുചികൾ പിന്തുടരുമ്പോഴും ലിംഗം ഒരു
ഭാരമാവാത്ത ലോകമാണിന്നെന്റെ സ്വപ്നം.
സമർഥയായ ഒരു ഭരണാധികാരിയെ അവഹേളിക്കാത്ത ഒരു ലോകം,
നൃത്തോപാസകനായ ഒരു പുരുഷനെ പുച്ഛിക്കാത്ത ഒരു ലോകം,
പെണ്ണായത് കൊണ്ട് നീ പാചകം അറിഞ്ഞേ തീരുവെന്ന് ശഠിക്കാത്ത ഒരു ലോകം,
ആണായ നീ പാചകം അറിയണ്ട ഡ്രൈവിങ്ങ് മാത്രം പഠിച്ചാൽ മതിയെന്ന് പറയാത്ത ഒരു ലോകം,
ഡ്രൈവിങ്ങും പാചകവും പഠിച്ച് നിങ്ങൾ കൂടുതൽ മികച്ച മനുഷ്യരാകൂ എന്ന്
എല്ലാവരോടും പറയുന്ന ഒരു ലോകം,
ആണും പെണ്ണുമല്ലാത്ത ലൈംഗിക ന്യൂനപക്ഷത്തെക്കൂടി മനുഷ്യരായി അംഗീകരിക്കുന്ന ഒരു
ലോകം.
സ്വപ്നത്തിൽ നിന്നും യാഥാർഥ്യത്തിലേയ്ക്കുള്ള ദൂരം അധികമില്ല,നമ്മളൊരുമിച്ച് കൈ
കോർത്താൽ താണ്ടാവുന്നത്ര മാത്രം.


ആദ്യശ്വാസത്തിൽ ഹൃദയം ജീവകോശങ്ങളിലേക്കെത്തിച്ചത് മീനച്ചിലാറും കൈവഴികളും
പുഷ്ടിപ്പെടുത്തിയ തടങ്ങളിൽ പാൽ ചുരത്തി നിൽക്കുന്ന റബർമരങ്ങളെ തഴുകി  വന്ന
കാറ്റായിരുന്നു. അതിനു അഞ്ചോ ആറോ മാസങ്ങൾക്ക് ശേഷമായിരുന്നിരിക്കണം  അമ്മയുടെ
ദേശത്തുനിന്നും അപ്പുപ്പ ന്റെയും അച്ഛമ്മയുടേയും വിയർപ്പിൽ  കുതിർന്ന്
ഹരിതാഭമായ ചെറിയ കുന്നിൻചെരുവിലെ അച്ഛന്റെ വീട്ടിലേക്കെത്തിയത്. മലയോരജില്ലയിലെ
ഒരേയൊരു താഴ്വാര പട്ടണപ്രാന്തത്തിൽ നിന്നൊട്ടകലത്തിലായി (കു)ഗ്രാമലക്ഷ്മി
നടനമാടുന്ന പ്രദേശം.  ബസ്റൂട്ടിൽ നിന്നും രണ്ടുകിലോമീറ്റർ മാറിയുള്ള
ടാർറോഡിൽ നിന്നും പാടവരമ്പിലൂടെയോ കാട്ടുകല്ലുപാകിയ പറമ്പിലൂടെയോ നടന്നാൽ
എത്തുന്ന തോടു കടന്നു വേണം വീട്ടിലെത്താൻ. ആദ്യവഴിയിലൂടെയാണെങ്കിൽ തോടു നടന്നു
മുറിച്ചുകടക്കണം. അല്ലെങ്കിൽ തടിപ്പാലവും. തോടു കടന്നാൽ ചെറിയ കൊക്കോ തോട്ടം,
അതിന്റെ മേലേത്തൊട്ടിയിൽ വീട്, അതിനും മേലെ തൊഴുത്ത്, പിന്നെയും
കുന്നുകയറുമ്പോൾ കശുമാവ്, റബർ, കപ്പ ഒക്കെ പാറക്കെട്ടിനിടയിലെ
കയ്യാലകൊണ്ടു തട്ടു തിരിച്ച പറമ്പിൽ പലയിടത്തായി നിലകൊണ്ടു. അവിടെ
അച്ഛനുമമ്മയ്ക്കും അപ്പൂപ്പനുമച്ഛമ്മയ്ക്കുമൊപ്പം ജീവിച്ച ഒരു വർഷക്കാലം
ഓർമ്മയിൽ അടയാളങ്ങൾ ഒന്നും അവശേഷിപ്പിച്ചിട്ടില്ല.

പിന്നീടാണ് അച്ഛനും അമ്മയ്ക്കുമൊപ്പം അവരുടെ ജോലിസ്ഥലത്തേക്ക് കുടിയേറിയത്.
സർക്കാർ ഓഫീസുകളും ജീവനക്കാരുടെ  ക്വാർട്ടേഴ്സുകളുമല്ലാതെ മറ്റൊരു കെട്ടിടം
പോലും കാണാനില്ലാത്ത ജില്ലാ ആസ്ഥാനത്തേക്ക്. കരിങ്കല്ലിൽ ചുമരുകളും
ആസ്ബസ്റ്റോസിൽ മേൽക്കൂരയും തീർത്ത അവിടെയുള്ള കെട്ടിടങ്ങളെല്ലാം തന്നെ
ഇടുക്കി അണക്കെട്ടിന്റെനിർമ്മാണകാലഘട്ടത്തിൽ തൊഴിലാളികൾക്കായി ഉണ്ടാക്കിയ
വാസസ്ഥലങ്ങളാണത്രെ (ഈ പ്രസ്താവനയുടെ വിശ്വാസ്യതയിൽ സംശയമുണ്ട്. അവിടെ ജീവിച്ച
എട്ടു വർഷക്കാലത്തിനിടയിൽ പറഞ്ഞു കേട്ടതാണ്). നോക്കെത്തുന്ന ഇടമെല്ലാം തന്നെ
വനഭൂമി മാത്രം. തദ്ദേശീയർ തീരെയില്ല. അതുകൊണ്ടു തന്നെ വാണിജ്യസ്ഥാപനങ്ങളും പേരിനു
മാത്രം. ആനവാർഡെന്നും കോഴിവാർഡെന്നും ഒക്കെ  വിളിപ്പേരുള്ള പല ലേയ്നുകളിലുള്ള
സർക്കാർ  ക്വാർട്ടേഴ്സുകളിലായിരുന്നു  അവിടെ വാസം. കൊങ്ങിണിക്കമ്പുകൾ
കൊണ്ട് വേലികെട്ടിയ മുറ്റങ്ങളിൽ കാലാവസ്ഥയുടെ ആനുകൂല്യത്തിൽ ബന്ദിയും ജമന്തിയും
ചീരയും  അടങ്ങിയ പൂച്ചെടികൾ വിടർന്നു പുഞ്ചിരിച്ചു. ഹൈറേഞ്ചിലെ വിവിധ
പ്രദേശങ്ങളിൽ നിന്നും ഇവിടെ എത്തിയപലരും തങ്ങളുടെ ജീവിതരീതിയുടെ ഭാഗമായ
പശുവളർത്തലും കോഴിവളർത്തലും ഇവിടേയും തുടർന്നു. വൈകുന്നേരങ്ങളിൽ സ്കൂൾ
വിട്ടുവരുന്ന കുട്ടികളെല്ലാം- അമ്മമാർ  വീട്ടിലുള്ളവർ സ്വന്തം വീട്ടിൽനിന്നോ
അല്ലാത്തവർ അമ്മമാരുള്ള അയൽവീട്ടിൽ നിന്നോ കാപ്പി കുടിച്ചു- ഇരുൾവീഴുന്നതു
വരെ അല്ലെങ്കിൽ അച്ഛനമ്മമാർ ഓഫീസിൽ നിന്നും മടങ്ങിയെത്തും വരെ തിമിർത്തു
കളിച്ചു. കാൽമുട്ടിലെ മുറിവുണങ്ങിയ കാലം ഓർമ്മയിലെങ്ങുമില്ല. അക്കുകളിയും
ഒളിച്ചുകളിയുമായിരുന്നു പ്രിയപ്പെട്ട കളികൾ. ആരെങ്കിലും ക്രിക്കറ്റ്
കളിക്കുന്നത് അക്കാലത്ത് കണ്ടിട്ടുപോലുമില്ല.

ഇവിടെ നിന്നും മാസത്തിലൊന്നോ രണ്ടോ വട്ടം നാട്ടിലേക്കുള്ള യാത്ര പതിവായിരുന്നു.
ഇടുക്കി പദ്ധതിയിലുൾപ്പെട്ട കുളമാവ് ഡാമിനുമുകളിലൂടെ സഞ്ചരിച്ച്, പന്ത്രണ്ടോളം
ഹെയർപിൻ വളവുകൾ പിന്നിട്ട്, കരിനീലമലമടക്കുകൾക്ക് കിങ്ങിണിയിട്ടൊഴുകുന്ന
കാട്ടരുവികളുടെ സൗന്ദര്യം ദർശിച്ച്, ഭാഗ്യമുണ്ടെങ്കിൽ വഴിക്ക്
കാട്ടാനക്കൂട്ടത്തെയും കണ്ട് രണ്ടു  മണിക്കൂറോളമുള്ള യാത്രയ്ക്ക് ശേഷം വീടണയുന്നത്
ഒരു വിനോദസഞ്ചാരിക്ക് അവിസ്മരണീയ അനുഭവമായിരിക്കും; എന്നാൽ ഒരു പതിവുയാത്രികയായ
ബാലികയ്ക്ക് ഈ യാത്ര ക്ലേശകരം തന്നെയാണ്. പലപ്പോഴും അമ്മയുടെ
മടിയിലിരുന്നൊരുറക്കവും യാത്രതീരും  മുമ്പൊരു ഛർദ്ദിയും ഉണ്ടാവാറുണ്ടായിരുന്നു.
ഈവക പ്രശ്നങ്ങളൊന്നും ഉണ്ടായില്ലേൽ ബസ്സിറങ്ങി വീടുവരെ നടക്കാൻ വല്യ
ഉത്സാഹമായിരിക്കും. അല്ലെങ്കിൽ അച്ഛന്റെയോ അമ്മയുടേയോ തോളിലായിരിക്കും യാത്ര.
(എട്ടു വയസ്സുവരെ വീട്ടിലെ ഒറ്റക്കുട്ടിയായിരുന്നതു കൊണ്ട് ഇതിൽ ആർക്കുമൊരു
പ്രതിഷേധവുമുണ്ടായിരുന്നില്ല :D ). ഉത്സാഹത്തിന്റെ ദിവസമാണെങ്കിൽ  'കീ...കീ'
കരയുന്ന ചെരുപ്പുമിട്ട് തടിപ്പാലത്തിലൂടെ മുന്നിൽ നടക്കുന്ന അച്ഛന്റേയും
പിന്നിൽ വരുന്ന അമ്മയുടേയും ഇടയിൽ അവരുടെ വിരലിൽ പിടിച്ച് ബാലൻസ് ചെയ്ത്
നടക്കുന്ന ആവേശം വേറൊന്നിനും നൽകാൻ കഴിയാറില്ല.

വീട്ടിലേക്കു നടക്കാനുള്ള ഇടവഴിയിലെത്തുമ്പോൾ മിക്കപ്പോഴും ഇരുട്ടിയിട്ടുണ്ടാകും.
വഴി തുടങ്ങുന്നിടത്തെ ഏതെങ്കിലും വീട്ടിൽ നിന്നും വാങ്ങിക്കത്തിക്കുന്ന
ചൂട്ടുകെട്ടിന്റെ വെളിച്ചത്തിലാവും പിന്നെ യാത്ര. അല്ലെങ്കിൽ
ബസ്സിറങ്ങുന്നിടത്തു നിന്നും വാങ്ങിവയ്ക്കുന്ന മെഴുകുതിരിവെളിച്ചത്തിൽ.
മെഴുകുരുകി കയ്യിൽ വീഴാതെ ഒരു കണ്ണൻ ചിരട്ടയുടെ ദ്വാരത്തിൽ തിരികയറ്റിയാണ്
നടത്തം. വഴിവിളക്കില്ലാത്ത ഈ ഇടവഴിയിലെ സ്ഥിരം യാത്രികർക്ക് ടോർച്ച് കയ്യിൽ
കരുതിക്കൂടേ എന്ന ന്യായമായ സംശയം നിങ്ങൾക്കെന്ന പോലെ എനിക്കും ഇപ്പോൾ
തോന്നുന്നു..ആവോ, ഇനി ടോർച്ചെടുക്കാൻ മറക്കുന്ന അപൂർവ്വം സന്ദർഭങ്ങളിലാണോ
ആവോ ഈ ചൂട്ട്/മെഴുകുതിരി പ്രയോഗങ്ങൾ. എന്തോ.! എന്റെ ഓർമ്മയിൽ ടോർച്ച്
തെളിയുന്നില്ല..

സ്കൂളിൽ അവധിക്കാലം തുടങ്ങുന്ന ദിവസം തന്നെ അച്ഛനും അമ്മയും കൂടി എന്നെ പായ്ക്ക്
ചെയ്ത് നാട്ടിലെത്തിക്കുക പതിവായിരുന്നു. തൊട്ടുതൊട്ടു വീടുകളുള്ള, കുട്ടികളുടെ
ആരവം അടങ്ങാത്ത ഹൈറേഞ്ചിലെ താമസസ്ഥലത്തുനിന്നും കണ്ണെത്തും ദൂരത്ത്
മനുഷ്യവാസമില്ലാത്ത നാട്ടിലെ വീട്ടിലെത്തുമ്പോൾ ഒരു ഏകാന്തതടവിന്റെ അനുഭവമാണ്
ഉണ്ടാവുക. പക്ഷേ ഒന്നു കൂകിയാൽ കേൾക്കാവുന്ന അകലത്തിലാളുണ്ടല്ലോ എന്നാണ്
അച്ഛമ്മയുടേയും അപ്പൂപ്പന്റേയും ഭാഷ്യം!! സത്യത്തിൽ കൂകൽ എന്ന മോഡ് ഓഫ്
കമ്മ്യൂണിക്കേഷൻ അവർ ഉപയോഗപ്പെടുത്തുന്നത് പലപ്പോഴും
അദ്ഭുതപ്പെടുത്തിയിട്ടുണ്ട്. കടയിൽ പോയി മടങ്ങിയെത്തും വഴി തോടു കടക്കുന്നതിനും
ഏറെ മുന്നിൽ വെച്ചേ അപ്പുപ്പന്റെ വക ഒരു കൂക്കുണ്ടാവും , മറുപടിയായി അച്ഛമ്മയുടെ
മറുകൂകലും. തൽഫലമായി അപ്പൂപ്പൻ വീട്ടിലെത്തുമ്പോഴേക്കും നാരങ്ങാവെള്ളമോ സംഭാരമോ
തയ്യാറായിട്ടുണ്ടാകും !!! :D .


മൂന്നാം ക്ലാസ്സു മുതലാണ് മേൽപ്പറഞ്ഞ സ്ഥലത്തുനിന്നും അല്പം കൂടി നഗരഛായയുള്ള
-ഗ്രാമം തന്നെ- പ്രദേശത്തെ പുതിയ വീട്ടിലേയ്ക്ക് താമസിക്കാനെത്തിയത്,
ഹൈറെഞ്ച്ജീവിതം അവസാനിച്ചത്, വിദ്യാഭ്യാസം മലനാട്ടിൽ നിന്നും ഇടനാട്ടിലേക്കു
മാറിയത്, വീട്ടിലെ ഒറ്റക്കുട്ടി മൂത്തകുട്ടിയായി മാറിയത് എല്ലാമെല്ലാം.:).
ചുരുങ്ങിയ കാലത്തിനുള്ളിൽ ഇവിടെയുള്ള ഇത്തിരിഭൂമിയിൽ ഒരു കൊക്കൊത്തോട്ടം ഒക്കെ
ഉണ്ടാക്കി പുതിയ നാട്ടുകാരെ അദ്ഭുതപ്പെടുത്തി അപ്പൂപ്പനും അച്ഛമ്മയും. അവരോടൊപ്പം
എന്തിനും ഏതിനും അനുജത്തി ചിരുതക്കുട്ടിയുമുണ്ടായിരുന്നു. ദിവസവും കുളിക്കാൻ
തോട്ടിൽ പോയി, കൊക്കോയിൽ കയറി കായ പൊട്ടിച്ച് , തൊട്ടടുത്ത അമ്പലത്തിൽ ഉത്സവം
ഒക്കെ കൂടി അവൾ ജീവിതം ഉഷാറാക്കി. പഴയനാടിനേക്കാൾ കൂടുതൽ
ജനസമ്പർക്കത്തിനുള്ള അവസരം എനിക്കു കിട്ടിയതും ഇവിടെവെച്ചാണ്.
ഉത്സവത്തോടനുബന്ധിച്ചുള്ള ഗരുഡൻ തൂക്കവും താലപ്പൊലിയും  ധനുമാസത്തിലെ
തിരുവാതിരകളിയുമൊക്കെ പുതിയ അനുഭവങ്ങളായപ്പോൾ, ക്രിസ്മസിനു വീടിനുമുന്നിലൂടെ
കടന്നുപോയിട്ടും  മുറ്റത്തേക്കുകയറി ഉണ്ണിയേശുവിന്റെ ജനനമറിയിക്കാൻ മടിച്ച
ക്രിസ്മസ്പപ്പാഞ്ഞി സങ്കടപ്പെടുത്തി. പള്ളിയിൽ നിന്നും എത്തുന്ന കരോൾസംഘം
ഇടവകാംഗങ്ങളുടെ വീട്ടിൽ മാത്രമേ കയറാറുള്ളത്രേ.

ഇവിടെയെത്തിയതിനു ശേഷം ജീവിതത്തെ സ്വാധീനിച്ചത് നാടിനേക്കാൾ, പുതിയസ്കൂളും
അവിടുത്തെ ചങ്ങാതിമാരും അവർ നൽകിയ അനുഭവങ്ങളുമൊക്കെയാണ് . സ്കൂൾ അനുഭവങ്ങൾ
പലതും മുമ്പ് എഴുതിയിട്ടുണ്ട്. ബാക്കി പിന്നീടൊരവസരത്തിൽ എഴുതുകയും ആവാം.
സ്കൂളുമായി ബന്ധപ്പെട്ട മറ്റൊരോർമ്മ ഹയർസെക്കണ്ടറി കാലത്ത് ആഴ്ചയിലൊരിക്കലുള്ള
'ബ്രില്ല്യൻറ്' യാത്രയാണ്. അതെനിക്ക് ജന്മദേശത്തേക്കുള്ള യാത്രകൂടിയാണല്ലോ.
വാരാന്ത്യത്തിലെ പുലർകാല മയക്കം നഷ്ടപ്പെടുന്നത് ഒരു സങ്കടം തന്നെയായിരുന്നു.
നിത്യേനെയുള്ള പരീക്ഷയ്ക്കായി പഠിച്ചിട്ടുപോരുന്ന ദിവസം അല്പം ആധിയും ഇല്ലെങ്കിൽ
പൂർണ്ണനിസ്സംഗതയുമാകും യാത്രയിൽ മനസ്സിലുള്ള ഭാവം. അതൊക്കെ
മാറ്റിനിർത്തിയാൽ പ്രിയസുഹൃത്തുക്കളോടൊപ്പം സൂര്യനുകീഴിലെ എന്തിനെക്കുറിച്ചും
ചർച്ച ചെയ്തുകൊണ്ടുള്ള ബസ്സ് യാത്രയുടെ സുഖം ഒന്നു വേറെ തന്നെയായിരുന്നു.
ഇടയ്ക്കൊക്കെ അവരുടെ അസ്സാന്നിദ്ധ്യത്തിൽ ഡിസംബറിലെ കോടമഞ്ഞിൽ ഇലപൊഴിച്ച്
റോഡിനിരുവശവും നിൽക്കുന്ന റബർമരങ്ങളുടെ നഗ്നസൗന്ദര്യം ആസ്വദിച്ച് കൊണ്ടുള്ള
ഏകാന്തയാത്രകൾ നൽകിയത് വ്യത്യസ്ഥമായ മറ്റൊരു സുഖം.

സ്കൂൾജീവിതം കഴിഞ്ഞപ്പോൾ ഒരു മാറ്റത്തിനായി മനസ്സ് കൊതിക്കുന്നുണ്ടായിരുന്നു.
എന്നാൽ എവിടേയ്ക്ക് ,എന്തിന് എന്നൊക്കെയുള്ള ചോദ്യങ്ങൾക്ക് കൃത്യമായി
ഉത്തരമുണ്ടായിരുന്നില്ല താനും. ഫിസിക്സും മാത്സും ഒക്കെ പഠിക്കാൻ
ഒരുപാടിഷ്ടമുണ്ടായിരുന്നെങ്കിലും എങ്ങിനീയറിങ്ങിനു ചേരുവാനായിരുന്നു ഒടുവിൽ
തീരുമാനിച്ചത്. അങ്ങനെ തീരുമാനിച്ചില്ലായിരുന്നെങ്കിൽ എന്തായാലും ഈ ദേശം വിട്ടൊരു
ജീവിതം ഉണ്ടാവുകയേ ഇല്ലായിരുന്നു. ഏറെ വൈകി ഒക്ടോബറിൽ നടന്ന അക്കൊല്ലത്തെ
പ്രൊഫഷണൽ കോളെജ് അഡ്മിഷന്റെ  സമയമായപ്പോഴെയ്ക്കും അച്ഛന് ആയിടയ്ക്ക് സ്ഥലം
മാറിയെത്തിയ തലസ്ഥാനനഗരിയിൽ ഞാൻ ഓപ്ഷൻ കൊടുത്തു; പ്രവേശനം ലഭിക്കുകയും
ചെയ്തു. പിന്നാലെ അമ്മയും അനുജത്തിയും കൂടി എത്തി. അങ്ങനെ ഞങ്ങൾ വീണ്ടും
സർക്കാർ ക്വാർട്ടേഴ്സിലും അപ്പുപ്പനും അച്ഛമ്മയും നാട്ടിലും. നഗരജീവിതം പുതിയ
അനുഭവമായിരുന്നു. അത് വ്യത്യസ്ഥമെന്ന് നിരീക്ഷിക്കാമെന്നല്ലാതെ 'നാട്യപ്രധാനം നഗരം
ദരിദ്രം' എന്നൊന്നും ഒരിക്കലും തോന്നിയില്ല. തോന്നിയെങ്കിൽ തന്നെ ഓരോ വ്യക്തിയും
ഓരോ കുടുംബവും ചുറ്റുമുള്ള സമൂഹത്തോട് പുലർത്തുന്ന നിസ്സംഗതയാണ് ആ ദാരിദ്ര്യം.
കാപട്യവും സ്വാർത്ഥതയും നഗര-ഗ്രാമ ഭേദമില്ലാതെ എല്ലായിടവും നിറഞ്ഞിരിക്കുന്ന
ഇക്കാലത്ത് ഈ നിസ്സംഗത നൽകുന്ന സ്വകാര്യതയെ ഞാൻ ഇഷ്ടപ്പെട്ടുതുടങ്ങുകയും
ചെയ്തു. പൊതുവിൽ ഇങ്ങനെയൊരു നിരീക്ഷണം നടത്തിയാലും നിസ്വാർത്ഥസ്നേഹത്തിന്റെയും
സാഹോദര്യത്തിന്റെയും മാധുര്യം തുളുമ്പുന്ന ഒരുപിടി സൗഹൃദങ്ങൾ സമ്മാനിച്ച ഈ
നഗരത്തോട് നന്ദി പറയാതെ വയ്യ.

ഇക്കാലമത്രയും ജീവിച്ചത് നഗരഹൃദയത്തിൽ തന്നെയായിരുന്നു. ദിവസവും കൺമുന്നിൽ
കാണുന്ന ചരിത്രപ്രൗഢികളുടെ സൗന്ദര്യത്തെ വല്ലാതങ്ങ് ഇഷ്ടപ്പെട്ടുതുടങ്ങി. നാചുറൽ
ഹിസ്റ്ററി മ്യൂസിയത്തിനും പ്ലാനറ്റോറിയത്തിനും മുന്നിലൂടെ  നടന്നാണ്ദിവസവും
കോളേജിലേയ്ക്ക് പോയിക്കൊണ്ടിരുന്നത്. വന്ന കാലത്ത് ബസ്സിൽ പോകുമ്പോൾ
കണ്ണിമയ്ക്കാതെ നോക്കിക്കാണാറുണ്ടായിരുന്നത് നിയമസഭാമന്ദിരവും
സെക്രട്ടേറിയറ്റുമൊക്കെയായിരുന്നു. എൽ.എം.എസ് ജങ്ഷനിലെ രാമറാവു ലാമ്പ്
ഇവിടുത്തുകാർ പോലും അധികം ശ്രദ്ധിച്ചിട്ടുണ്ടാകാനിടയില്ല. ഓരോ കവലയിലും
മഹാരഥന്മാർ ശിലപങ്ങളായി നിലകൊള്ളുന്ന അനന്തപുരിയിൽ സെക്രട്ടേറിയറ്റ് പരിസരത്തെ
മാത്രം 'സ്റ്റാച്യൂ' എന്നു പരാമർശിക്കുന്നതെന്താണെന്നാലോചിച്ചും തല
പുണ്ണാക്കിയിരുന്നു പണ്ടൊക്കെ. പറയാനാണെങ്കിൽ ഓരോ ലാൻഡ്മാർക്കിനെക്കുറിച്ചും
ഒരുപാട് പറയാനുണ്ടാകുമെന്നതിനാൽ തൽക്കാലം ദീർഘിപ്പിക്കുന്നില്ല. അതും
വേണമെങ്കിൽ മറ്റൊരു പോസ്റ്റാക്കാനുള്ള വിഷയമുണ്ട്.

ആദ്യമൊക്കെ മടിച്ചിരുന്നെങ്കിലും പതിയെപ്പതിയെ അപ്പൂപ്പനും അച്ഛമ്മയും ഇടയ്ക്കൊക്കെ
ഇവിടെ വന്നു നിന്നു തുടങ്ങി. ഇവിടുത്തെ ഇടങ്ങളും വഴികളും ഒക്കെ പരിചയപ്പെട്ട്
തുടങ്ങി.കഴിഞ്ഞമാസം ദേശാഭിമാനി സപ്ലിമെന്റിൽ കവി ഏഴാച്ചേരി രാമചന്ദ്രൻ
എഴുതുകയുണ്ടായി:

"വരുത്തന്മാർക്ക് തിരുവനന്തപുരത്തെ പരമപുച്ഛമാണ്. തിരുവനന്തപുരത്തുകാർക്ക്
സ്വാർഥത കൂടും, രാജവാഴ്ചക്കാലം മുതൽ അധികാരത്തോട് ഒട്ടി നിൽക്കുന്നവരാണ്,
ഭംഗിയില്ലാത്ത ഭാഷ സംസാരിക്കുന്നവരാണ് ഇതൊക്കെയാണാക്ഷേപങ്ങൾ.
ബാൽരാരം(ബാലരാമപുരം), തേരി, തോനെ, എന്തരു, മുടുക്ക്,തുടങ്ങിയ വാക്കുകൾ
വികൃതമായി ഉച്ഛരിച്ച് തരം കിട്ടുമ്പോഴൊക്കെ ഇന്നാട്ടുകാരെ കളിയാക്കുകയും
ചെയ്യും.എന്നാലും ഇവിടെ വന്നു ചേരുന്ന ഒരാളും പിന്നെ മടങ്ങിപ്പോകാറില്ല. ഓരോ
ന്യായങ്ങൾ പറഞ്ഞ് വീടും കുടിയുമായി ഇവിടെ പാർപ്പുറപ്പിക്കും."

അപ്പോൾ പറഞ്ഞ് വന്നത് വേറൊന്നുമല്ല. താമസിയാതെ പഴമയുടെ പ്രൗഢിയും ഗാംഭീര്യവും
തുളുമ്പുന്ന ഈ നഗരത്തിന്റെ ഭാഗമാകുവാൻ തീരുമാനിച്ചിരിക്കുന്നു.
നഗരപ്രാന്തത്തിലുള്ള ഒരു ഗ്രാമത്തിൽ പാർപ്പുറപ്പിക്കാൻ പോകുന്നു. അങ്ങനെ
ദേശായനത്തിന്റെ  ഏറ്റവും പുതിയ അദ്ധ്യായത്തിന് തുടക്കമാകുന്നു.

ഇത് മിണ്ടാപ്പൂച്ചയുടെ  ദേശായനത്തിന്റെ  കഥ. ചെന്നതും കണ്ടതും വസിച്ചതുമായ
ദേശങ്ങളെയെല്ലാം ഹൃദയത്തിൽ  വളരെ ഇഷ്ടത്തോടെ എന്നും സുക്ഷിക്കുന്നു. ഇനി
ജീവിതത്തിന്റെ  ഭാഗമാകാനിരിക്കുന്ന ദേശങ്ങളെ അതിലേറെ പ്രിയത്തോടെയും..

എന്നും മധുരിക്കുന്ന കോഴിക്കോടൻ ഹൽവ
** കഴിഞ്ഞ പോസ്ടിൽ വാഗ്ദാനം നല്കിയ ഡയറിക്കുറിപ്പാണിത്. എന്നു വച്ചാൽ
ഡ്രാഫ്റ്റ് എഴുതിയത് എന്റെ ഡയറിയിലാണെന്നു മാത്രം അർഥം. **

പണ്ടുമുതലേ ഓർമകളിൽ കോഴിക്കോട് നഗരം ഒരു മധുരിക്കുന്ന
ചിത്രമായിരുന്നു.ഇപ്പറഞ്ഞതിൽ ഒരു പിശകുണ്ട്.കണ്ടിട്ടില്ലാത്ത നാടെങ്ങനെ
പണ്ടുമുതലേ ഓർമ്മയിലുണ്ടാകും? അപ്പോൾ പിന്നെ തിരുത്തി പറയാം. സങ്കല്പങ്ങളിലെ
കോഴിക്കോടിന് തേനൂറുന്ന ഹൽവയുടെ മാധുര്യമുണ്ടായിരുന്നു.ഈ സങ്കല്പം
ചുമ്മാതങ്ങുണ്ടായതല്ല. കാരണമുണ്ട്.

മൂന്നാം ക്ലാസ്സു മുതൽ എന്റെ പ്രിയപ്പെട്ട ബാലമാസിക കേരള ശാസ്തസാഹിത്യ പരിഷത്ത്
പ്രസിദ്ധീകരിക്കുന്ന യുറീക്ക ആയിരുന്നു.ബാലരമയും പൂമ്പാറ്റയും മുതൽ ഒരക്ഷരം പോലും
മനസ്സിലാവാത്ത ഓണപ്പതിപ്പുകളിലെ (ദേശാഭിമാനിയുടേയും മാതൃഭൂമിയുടേയും ഒക്കെ
വാർഷികപ്പതിപ്പുകൾ) ചെറുകഥകൾ വരെ വായിക്കാറുണ്ടായിന്നെങ്കിലും യുറീക്കയിലെ
ലേഖനങ്ങൾ ഓരോന്നും വായിക്കുമ്പൊൾ അതു എനിക്കു വേണ്ടി എഴുതിയതാണെന്നൊരു തോന്നൽ
ഉണ്ടാകാറുണ്ടായിരുന്നു.ആ യുറീക്കയുടെ പ്രസിദ്ധീകരണം കോഴിക്കോട് നിന്നാണെന്ന് അറിഞ്ഞ
കാലം മുതൽക്കാണെന്നു തോന്നുന്നു ആ നാടിനോടുള്ള പ്രിയം തുടങ്ങിയത്.

യുറീക്കയിൽ  പാപ്പൂട്ടിമാഷ്  കൈകാര്യം ചെയ്തിരുന്ന മാഷോട് ചോദിക്കാം എന്ന പംക്തി
എനിക്കേറെ ഇഷ്ടമായിരുന്നു.അപ്പുറത്തെ വീട്ടിലെ മാഷിന്റെയടുക്കൽ സംശയത്തിന്റെ
ഭാണ്ഡക്കെട്ടുമായി വരുന്ന ചിരുതക്കുട്ടിയും അവളുടെ പ്രിയപ്പെട്ട മാഷും തമ്മിലുള്ള
കുസൃതിയും തോന്ന്യാസവും നിറഞ്ഞ സംവാദങ്ങൾ എന്റെ ജീവിത വീക്ഷണത്തെ ഏറെ
സ്വാധീനിച്ചിട്ടുണ്ടെന്ന് നിസ്സംശയം പറയാം.ഈ മാഷും ചിരുതക്കുട്ടിയും വസിക്കുന്നത്
കോഴിക്കോട്ടെ ഏതോ ഗ്രാമാന്തരങ്ങളിലാണെന്ന് വിശ്വസിച്ച് ഈ നാടിനെ ഞാൻ വീണ്ടും
സ്നേഹിച്ചു.

ദാ,ആമുഖം ലേഖനത്തേക്കാൾ വലുതാകുമെന്നു തോന്നുന്നു.അതുകൊണ്ടു കാര്യത്തിലേക്ക്
വരാം.കഴിഞ്ഞ ജുലൈ 21 ന് നടത്തിയ കോഴിക്കോടൻ യാത്രാവിവരണമെഴുതാനുള്ള
ഉദ്ദേശത്തോടെയാണ് ഈ പോസ്റ്റ് തുടങ്ങിയത്.(കോഴിക്കോട്ടെ സുഹൃത്തുക്കൾ
ക്ഷമിക്കുക,യാത്രയുടെ uncertainity/unpredictability കണക്കിലെടുത്താണ് ആരേയും
അറിക്കാതിരുന്നത്.)പക്ഷേ ചില സാങ്കേതിക കാരണങ്ങളാൽ ലേഖനം ഇത്ര വൈകിയതിനാലും
വിവരിക്കാൻ മാത്രം യാത്രയിലൊന്നും ഇല്ലെന്ന് തോന്നുന്നതിനാലും തത്കാലം ഇത് ചില
കോഴിക്കോടൻ ചിന്തകളിൽ ഒതുക്കാൻ ഉദ്ദേശിക്കുന്നു.

സത്യത്തിൽ ഇതെന്റെ രണ്ടാമതെ കോഴിക്കോടൻ യാത്രയാണ്.ആദ്യത്തേത് നാല് വർഷം
മുമ്പാണ്.12-ആം ക്ലാസ്സിലെ പരീക്ഷയൊക്കെ കഴിഞ്ഞ് കിട്ടിയ നീണ്ട വെക്കേഷൻ
കാലത്ത്.ആ വെക്കേഷൻ കഴിഞ്ഞപ്പോൾ കോഴിക്കോട് NIT ൽ അഡ്മിഷൻ
കിട്ടിയിരുന്നുവെങ്കിൽ ആ നാടിനെക്കുറിച്ച് ഇങ്ങനെയൊരു മധുര സങ്കല്പം
ഇന്നുണ്ടാകുമായിരുന്നോ എന്തോ?(കൗൺസിലിംഗിന് വിളിച്ചിരുന്നെങ്കിലും AIEEE
സ്ടേറ്റ്റാങ്ക് -600 കൊണ്ട് അവിടെ ഇഷ്ടപ്പെട്ട സ്പെഷ്യലൈസേഷൻ ഒന്നും കിട്ടില്ല
എന്നറിഞ്ഞത് കൊണ്ട് പോയില്ല).പിന്നെ പോയത് എന്തിനാണെന്നല്ലേ?യുറീക്കയുടെ
'കുട്ടികളുണ്ടാക്കുന്ന യുറീക്കയിലെ' കുട്ടി-എഡിറ്ററായി ക്ഷണം കിട്ടിയതുകൊണ്ടാണ്.
പക്ഷേ ക്ഷണം കിട്ടിയത് എനിക്കല്ല , അനുജത്തിയ്ക്കാണ്. (കഷ്ടം ഇത്ര കാലം യുറീക്ക്
വായിച്ചിട്ടും ഒരു രചന പോലും യുറീക്കയിലേയ്ക്കയക്കാൻ എനിക്കു
തോന്നിയില്ലല്ലോ.അല്പം അസൂയ തോന്നാതിരുന്നില്ല.)ലോക്കൽ ഗാഡിയനായി കൂടെ ഞാനും
പോയി.അങ്ങനെ സങ്കല്പങ്ങളിൽ മാത്രമുണ്ടായിരുന്ന നഗരം ആദ്യമായി കണ്മുന്നിൽ.

പക്ഷേ അവിടെയുണ്ടായിരുന്ന മൂന്ന് ദിവസവും ആർട്ടിക്കിൾ സെലക്ട് ചെയ്തും പ്രൂഫ്
വായിച്ചും അനൗദ്യോഗിക എഡിട്ടോറിയൽ ബോർഡ് മെമ്പറായി യുറീക്കയുടെ ഓഫീസിൽ
തന്നെയുണ്ടായിരുന്നു.അവസാന ദിവസത്തെ ബീച്ച് യാത്ര മാത്രമായിരുന്നു ആകെയുണ്ടായ
നഗരാനുഭവം.പേരു കേട്ട കോഴിക്കോടൻ ഹൽവ ഒന്ന് രുചിക്കുക  പോലും ചെയ്യാതെ
മടങ്ങി... :(

ഇതിനു ഒന്ന് രണ്ട് മാസങ്ങൾക്ക് ശേഷം തിരുവനന്തപുരത്തേയ്ക്ക് സകുടുംബം ഒരു പറിച്ചു
നടൽ.ഗവ: കോളേജിൽ നാല് വർഷത്തെ എൻജിനീയറിംഗ് പഠനം .ആദ്യ വർഷത്തെ  വിരസത
പിന്നീട് അലിഞ്ഞില്ലാതായി. NSS ,College Union ,Magazine Committee ,Arts
Fest,Inter College Fest അങ്ങനെയങ്ങനെ എത്ര അനുഭവങ്ങൾ ..എല്ലാത്തിലുമുപരി ചില
നനുത്ത സൗഹൃദങ്ങളും..എല്ലാം ഇപ്പോൾ ഓർമയുടെ പളുങ്ക് ഭരണിയിലേയ്ക്ക്.

ദാ,വീണ്ടും കാടു കയറി.തിരിച്ചു വരാം കോഴിക്കോടൻ
യാത്രാവിശേഷത്തിലേക്ക്..യാത്രോദ്ദേശ്യം വേറൊന്നുമല്ല,NIT യിലെ M.Tech Spot
Admission.പ്രിയപ്പെട്ട നഗരത്തിലേക്ക് ഭാഗ്യം അന്വേഷിച്ച് ഒരു യാത്ര.ഇപ്പോൾ നഗരം
കൂടുതൽ പ്രിയപ്പെട്ടതാണ്.കഴിഞ്ഞ രണ്ട് മാസത്തിനിടയിൽ ബ്ലോഗോസ്ഫിയറിന്റെ
വലക്കണ്ണികളിൽ ഞാൻ കണ്ടുമുട്ടിയ സുഹൃത്തുക്കളെല്ലാം ജന്മം കൊണ്ടോ കർമ്മം
കൊണ്ടോ കോഴിക്കോട്ടുകാരാണെന്ന യാദൃച്ഛികതയാണതിന് കാരണം.ഹോ, ഒരു നാടിനെ
സ്നേഹിക്കാൻ എന്തെന്ത് കാരണങ്ങൾ!!

രാവിലെ പതിനൊന്നോടെ റയിൽവേ സ്ടേഷനിൽ വന്നിറങ്ങിയപ്പോൾ മഴ
ചാറുന്നുണ്ടായിരുന്നു.രണ്ട് മണിക്കു NIT യിൽ എത്തിയാൽ മതി.അച്ചനും
കൂടെയുണ്ട്.ഞങ്ങൾ പതിയെ പാളയം ബസ് സ്ടാൻഡിലേക്ക് നടന്നു.തിരുവനന്തപുരം ,
എറണാകുളം നഗരങ്ങളിലേതിൽ നിന്നും വ്യത്യസ്ഥമായി കാൽനടയാത്ര സുഗമമായി
തോന്നി.റോഡിന് അല്പം വീതി കുറവെങ്കിലും കാൽനടക്കാരെ  മാനിക്കുന്ന ഡ്രൈവർമാർ.

നടക്കുന്ന വഴിക്ക് Indian Coffee House കണ്ടു.ഊണ് കഴിച്ചിട്ട് മതി യാത്രയെന്നു
വിചാരിച്ചു.പക്ഷേ അതിനുള്ള നേരമായിരുന്നില്ല.പാളയം ബസ് സ്ടാൻഡ് വരെ നടന്ന്
അവിടമൊക്കെയൊന്നു കറങ്ങി തിരിച്ചെത്തി ഊണ് കഴിച്ചിറങ്ങി.REC-NIT എന്ന് announce
ചെയ്ത് കൊണ്ട് ഒരുപാട് പ്രൈവറ്റ് ബസ്സുകൾ.പന്ത്രണ്ടരയോടെ ഞാൻ കയറിയ ബസ്
സ്റ്റാർട്ട് ചെയ്തു.

ഈ യാത്രയിൽ ഇതുവരെ കണ്ടിട്ടില്ലാത്ത എന്റെ കോഴിക്കോടൻ
സുഹൃത്തുക്കളാരെങ്കിലുമൊക്കെ യാദൃച്ഛികമായി മുന്നിൽ വന്ന് പെടുന്നതും
പരിചയപ്പെടുന്നതുമെല്ലാം സങ്കൽപ്പിച്ചു യാത്ര തുടങ്ങി..അങ്ങനെ
സംഭവിച്ചിരുന്നെങ്കിൽ ആ രംഗം എത്ര രസകരമായിരുന്നേനെ?ബസ്സിൽ എന്റെ അടുത്ത്
വന്നിരുന്ന പെൺകുട്ടി നതയായിരുന്നെങ്കിൽ എന്നു കൊതിച്ചു.പക്ഷേ അവൾ NIT യിലെ
തന്നെ III year വിദ്യാർഥി ആയിരുന്നു.

നഗരക്കാഴ്ച്ചകൾ പെട്ടെന്ന് തന്നെ പച്ചപ്പിന് വഴി മാറി.മെഡിക്കൽ കോളേജിനും
പരിസരത്തിനുമെല്ലാം തിരുവനന്തപുരം മെഡിക്കൽ കോളേജിന്റെ അതേ ഛായ.ജൂബിലി ഗേറ്റിന്
വരെ ഒരേ സ്ട്രക്ചർ.ബസ് കുറച്ച് കൂടി മുന്നോട്ട് പോയപ്പോൾ വിശാലമായ IIM Campus
കാഴ്ചകൾ കണ്മുന്നിലൂടെ കടന്നു പോയി.ലക്ഷ്യ സ്ഥാനത്തേക്ക് ഇനിയും ദൂരമുണ്ടെന്ന്
സഹയാത്രികയിൽ നിന്നും അറിഞ്ഞു.മുക്കാൽ മണിക്കൂറോളമെടുത്തു കോഴിക്കോട് നാഷണൽ
ഇൻസ്റ്റിട്യൂട്ട് ഓഫ് ടെക്നോളജിയിലെത്താൻ.ഒരുമിച്ച് ബസ് ഇറങ്ങിയെങ്കിലും ഒരു
യാത്ര പറയാൻ തിരിഞ്ഞപ്പോളേയ്ക്കും അവൾ അപ്രത്യക്ഷയായിരുന്നു.

അഡ്മിഷൻ നടക്കുന്ന ഭാസ്ക്കര ഹാളിലേക്ക് ഞാനും അച്ഛനും നടന്നു.9 വേക്കന്റ്
സീറ്റിലേക്ക് അഡ്മിഷനായി എത്തിയത് നൂറിലേരെ കാൻഡിഡേറ്റ്സ്.പ്രതീഷയ്ക്ക്
വകയില്ല.ഇറങ്ങിപ്പുറപ്പെട്ടത് ഭാഗ്യ പരീക്ഷണത്തിനായാണെന്ന് അറിയാവുന്നത് കൊണ്ട്
ദൗർഭാഗ്യം കടാക്ഷിച്ചതിൽ വിഷമമൊന്നും തോന്നിയില്ല.എന്നു മാത്രമല്ല അന്നേ ദിവസം
ഏറെ സാഹസികമായി അവിടെ എത്തിച്ചേർന്ന എന്റെ ബാല്യകാല സുഹൃത്തിനു അഡ്മിഷന്
കിട്ടുന്നതിന് നിറഞ്ഞ മനസ്സോടെ സാക്ഷിയാവാനും കഴിഞ്ഞു(അഞ്ജൂ,അഭിനന്ദനങ്ങൾ..എന്തു
കൊണ്ട് സാഹസികമെന്ന് അഞ്ജുവിനെ കണ്ട് പിടിച്ച് നേരിട്ടന്വേഷിച്ചു കൊള്ളൂ).

പിന്നെ അധിക സമയം അവിടെ നിന്നില്ല.NIT കാന്റീനിൽ നിന്നും ഒരു കാപ്പിയൊക്കെ
കുടിച്ച് നാലരയോടെ അവിടെ നിന്നും തിരിച്ചു.ഇതിനിടെ മഴ പെയ്യുകയും തോരുകയും
ചെയ്തുകൊണ്ടിരുന്നു.ബസ്സിന്റെ ജാലക കാഴ്ച്ചകളിൽ മഴയുടെ നനന്വും കുളിരും.മനസ്സിൽ
ചെറിയിരു നോവ് ബാക്കിയുണ്ട്.ഒരു നഷ്ടബോധം. മറ്റൊന്നുമല്ല -I am not chosen to be a
part of this city..
ഹൽവ കഴിക്കതെയാണ് ഇത്തവണയും മടക്കം.കിട്ടാത്ത മുന്തിരിങ്ങ
പുളിക്കുമായിരിക്കും.പക്ഷേ കഴിക്കാത്ത കോഴിക്കോടൻ ഹൽവ എന്നും മധുരിക്കുന്ന
സ്വപ്നമായി മനസ്സിലുണ്ടാകും .

പിൻകുറിപ്പ്:ഈ പോസ്റ്റിന്റെ ഡ്രാഫ്ടിങ്ങിനും പബ്ലിഷിങ്ങിനും ഇടയിൽ ഉള്ള
ഗ്യാപ്പിൽ ചിലതൊക്കെ സംഭവിച്ചതു കൊണ്ടാണീ പിൻകുറിപ്പ്.ഞാൻ ഇപ്പോൾ തൃശ്ശൂർ
ഗവ: എൻജിനീയറിങ്ങ് കോളേജിൽ പോസ്റ്റ് ഗ്രാജുവേഷന് ചേർന്ന് പൂർവാധികം
സന്തോഷത്തോടെ ജീവിതം ആസ്വദിക്കുന്നു.തൃശ്ശൂർ വിശേഷങ്ങൾ താമസിയാതെ പങ്കു
വയ്ക്കാം .
കൃതജ്ഞത: പാപ്പൂട്ടി മാഷെ കുറിച്ച്  വിക്കിയിൽ ലേഖനം എഴുതിയ കെ ആർ അരുണിന്.

'പൊതുവിദ്യാഭ്യാസം പിൻബഞ്ചിലേയ്ക്ക്' - മാതൃഭൂമി പരമ്പര ചിന്തിപ്പിച്ചത്

എസ്. എസ്. എൽ. സി., ഹയർസെക്കന്ററി  ഫലങ്ങൾ വന്നപ്പോൾ നൂറുമാർക്കിന്റേയും
നൂറിനടുത്ത വിജയശതമാനത്തിന്റേയുമൊക്കെ വാർത്തകളുടെ തിമിർപ്പിലായിരുന്നു നമ്മളും
നമ്മുടെ പത്രങ്ങളുമൊക്കെ. പക്ഷേ ഒറ്റവാചകത്തിൽ സൂചിപ്പിച്ച ആ രണ്ടു നൂറുകളും
തരുന്ന സൂചനകൾ തമ്മിൽ വലിയ അന്തരമുണ്ട്. നൂറുക്കു് നൂറു് മാർക്കുവാങ്ങുന്ന
വിരലിലെണ്ണാവുന്നവർ കേരളത്തിലെ പൊതുവിദ്യാഭ്യാസത്തിന്റെ നിലവാരത്തേയൊന്നും
സൂചിപ്പിക്കുന്നില്ല (ഈ നൂറു് മാർക്കിനു്  തൊണ്ണുറ്റൊമ്പതിനേക്കാളുമോ
തൊണ്ണൂറ്റഞ്ചിനേക്കാളുമോ  അധികം പ്രാധാന്യമെന്തെന്നതിലേക്കിപ്പോൾ ചിന്ത
നീട്ടുന്നില്ല). പക്ഷേ നൂറിനടുത്തു് വിജയശതമാനമൊക്കെയെത്തുമ്പോൾ നമ്മുടെ
സ്കുളുകളും കുട്ടികളുമൊക്കെ എവിടെയൊക്കെയോ എത്തിയെന്നൊരു ധാരണ
പെട്ടെന്നുണ്ടാവുന്നുണ്ട്. എന്നാൽ കേരളത്തിൽ സർക്കാർ/എയ്ഡഡ് സ്കൂളുകളിൽ
അഞ്ചാം ക്ലാസ്സിൽ പഠിക്കുന്ന എഴുപതു് ശതമാനം കുട്ടികൾക്കേ ഒന്നാം ക്ലാസ്സിലെ
പാഠപുസ്തകം തെറ്റുകൂടാതെ വായിക്കാൻ കഴിയുന്നുള്ളൂവെന്നും എട്ടാം ക്ലാസിൽ
പഠിക്കുന്ന ഏഴുശതമാനം കുട്ടികൾക്ക് 52-ൽനിന്ന് 15 കുറയ്ക്കാൻ അറിയില്ല
എന്നുമൊക്കെ റിപ്പോർട്ടുകളുള്ളപ്പോൾ[1] ഈ വിജയത്തിന്റെ ശതമാനക്കണക്കിലെന്തോ
തകരാറുണ്ടെന്നു് വ്യക്തം. അതോടൊപ്പം സർക്കാർ/എയിഡഡ് വിദ്യാലയങ്ങളെ വിട്ട്
അൺഎയിഡഡ്/കേന്ദ്ര സിലബസ്സുകളിലേക്ക് കുട്ടികൾ ചേക്കേറുന്നത് വ്യാപകമായിട്ടുണ്ട്
താനും. അതിന്റെയൊക്കെ  കാരണങ്ങളന്വേഷിച്ചുകൊണ്ട് മാതൃഭൂമി ദിനപ്പത്രത്തിൽ കഴിഞ്ഞ
5 ദിവസങ്ങളിലായി വന്ന രാജൻ ചെറുക്കാടിന്റെ 'പൊതുവിദ്യാഭ്യാസം പിൻബഞ്ചിലേക്ക്'
എന്ന ലേഖനപരമ്പരയാണിവിടെ ഈ കുറിപ്പെഴുതാൻ പ്രേരണ. പൊതുവിദ്യാഭ്യാസരംഗത്തെ
മുഴുവൻ പ്രശ്നങ്ങളുടേയും ആത്യന്തിക കാരണം ഡി. പി. ഈ. പി. മുതൽ അനുവർത്തിച്ചു
വരുന്ന പാഠ്യപദ്ധതി പരിഷ്കരണങ്ങളാണെന്ന നിഗമനത്തിലേക്ക് പരമ്പര എത്തുന്നതു്
കണ്ടപ്പോൾ ഈ കുറിപ്പെഴുതാതിരിക്കാൻ കഴിയുന്നില്ല.

ലേഖകന്റെ അഭിപ്രായത്തിൽ: "അദ്ധ്യയനത്തെ അദ്ധ്യാപകനിൽ നിന്നും
അടർത്തിമാറ്റി വിദ്യാർത്ഥിയിൽ പ്രതിഷ്ഠിച്ചിടത്താണ് പൊതുവിദ്യാഭ്യാസത്തിന്റെ
തകർച്ച തുടങ്ങിയത്, പിന്നീടവിടെ പഠനമല്ല കുട്ടിക്കളിയാണ് നടക്കുക. അദ്ധ്യാപകൻ
ഇവിടെ 'വെറും' മെന്ററാണ്."


മെന്ററാവുകയെന്നത് അത്ര ചെറിയ കാര്യമാണോ? തന്റെ അറിവിലുള്ള ശരികൾ
മുന്നിലിരിക്കുന്ന വിദ്യാർത്ഥികളോട് അധികാരത്തോടെ വിളമ്പുന്നതിനേക്കാളും എത്രയോ
പടി ഉയരത്തിലാണ് ഓരോ വിദ്യാർത്ഥിയും അറിവിലേക്കുള്ള വഴി തന്റേതായ രീതിയിൽ
തേടുമ്പോൾ അതിനെ പ്രോത്സാഹിപ്പിക്കുകയും സഹായിക്കുകയും ചെയ്യുന്നത്.?
ജ്ഞാനസമ്പാദനമെന്നതു് ക്രോഡീകരിച്ച അറിവു ഓർമ്മിച്ചുവെക്കലല്ല.
സ്വയാർജ്ജിതമല്ലെങ്കിൽ സന്ദർഭോചിതമായി അറിവിന്റെ പ്രയോഗങ്ങൾ കണ്ടെത്തുകയും
സാദ്ധ്യമല്ല. പ്രയോഗിക്കാൻ കഴിയാത്ത അറിവ് കൊണ്ട് എന്താണ് പ്രയോജനം. ആ നിലയ്ക്ക്
സ്വയം അറിവുനേടാൻ പഠിതാവിനെ പ്രേരിപ്പിക്കുന്ന/ പ്രോൽസാഹിപ്പിക്കുന്ന ഒരു
വഴികാട്ടിയാവുകതന്നെയാണു് അദ്ധ്യാപകന്റെ ധർമ്മം. പഠനം പഠിതാവിനെ കേന്ദ്രീകരിച്ചു
നടക്കുന്ന പ്രക്രിയ ആകുക തന്നെ വേണം.

പുതിയ പാഠ്യപദ്ധതിയിൽ അദ്ധ്യാപകന്റെ പ്രാധാന്യം കുറഞ്ഞെന്നു പല അദ്ധ്യാപകരും
ഇവിടെ ലേഖകനും വേവലാതിപ്പെടുന്നുണ്ട്. ശീലിച്ചുപോന്ന കീഴ്‌വഴക്കങ്ങളിൽ നിന്നും
പെട്ടെന്നൊരുമാറ്റം ഉൾക്കൊള്ളാനുള്ള സമയം കിട്ടാതിരുന്നത് കൊണ്ട് പദ്ധതിയെത്തനെ
അടച്ചാക്ഷേപിക്കാൻ പലരും മുതിർന്നതിൽ അത്ഭുതപ്പെടുവാനില്ല.

താൻ നിൽക്കുന്ന തലത്തിനും മുകളിലേയ്ക്ക് ലോകം അതിശീഘ്രം നിലകൾ തീർത്ത്
അംബരങ്ങളെ ചുംബിക്കാനൊരുങ്ങുന്നതറിയാതെ താഴേയ്ക്ക് മാത്രം നോക്കുന്നവരായി
അദ്ധ്യാപകകുലത്തെ മാറ്റിയെടുത്തതും ഇവിടെ നിലനിന്നിരുന്ന പഠനരീതിയാണ്. അതിന് മാറ്റം
വരുത്താൻ അദ്ധ്യാപകർ തന്നെ മുൻകയ്യെടുക്കേണ്ടതില്ലേ?

"പുസ്തകങ്ങളിൽ ഉള്ളടക്കമില്ല - അതുകൊണ്ട് രണ്ടക്ഷരം പറഞ്ഞുകൊടുക്കാൻ
മാതാപിതാക്കൾക്കും കഴിയാണ്ടായി."



പാഠപുസ്തകം പഠനത്തിനുള്ള മാർഗ്ഗരേഖയാണ് അല്ലാതെ സമ്പൂർണ്ണ റഫറൻസ് അല്ല.
കൂടുതൽ അറിവ് തേടാനും നേടാനുമുള്ള പ്രേരണയായി വർത്തിക്കേണ്ടവയാണ്
പാഠപുസ്തകങ്ങൾ. പഠനത്തിന്റെ ഉള്ളടക്കം മുഴുവനായി പുസ്തകത്തിലൊതുക്കുന്നതിൽ
വിവര-വിജ്ഞാന വിപ്ലവത്തിന്റെ ഈ കാലത്ത് അർത്ഥമേതുമില്ല. പുസ്തകത്തിലൊതുക്കാൻ
കഴിയാത്ത ശാസ്ത്ര-ഗണിത പഠന വീഡിയോകൾ ലഭിക്കുന്ന സൈറ്റുകളുടെ വിവരങ്ങൾ
വരെയുൾപ്പെടുത്തിയവയാണ് എസ്. സി. ഇ. ആർ. ടി യുടെ പുതിയ  പാഠപുസ്തകങ്ങൾ.
വിജ്ഞാനവിസ്ഫോടനത്തിന്റെ ഈ യുഗത്തിൽ അറിവ് സ്വയമേവ നേടാനുള്ള  പരിശീലനം
നിർബന്ധമായും കുട്ടി നേടേണ്ടതുണ്ട്. വിജ്ഞാനത്തിന്റെ വ്യത്യസ്ഥ സ്രോതസ്സുകളിൽ
നിന്നൊക്കെ വിവരങ്ങൾ തേടാനുള്ള അവസരം സർക്കാർ സ്കൂളിലെ സാധാരണക്കാരനുണ്ടോ
എന്ന ചോദ്യം  പ്രസക്തമാണ്. പക്ഷേ  അതിനുതക്ക സാങ്കേതികവിദ്യ സ്കൂളുകളിൽ
എത്തിക്കുകയും മാതാപിതാക്കളും അദ്ധ്യാപരും ഉൾപ്പെടെയുള്ളവരുടെ
ഇന്റർനെറ്റ്-ഫോബിയ അകറ്റുകയും ചെയ്യാതെ ഉള്ളടക്കത്തെ ചൊല്ലി
വേവലാതിപ്പെടുന്നതിൽ അർത്ഥമില്ല.

"എഴുത്തുപരീക്ഷയേക്കാൾ പ്രാധാന്യം നിരന്തരമൂല്യനിർണ്ണയത്തിനു
വരുമ്പോൾ കുട്ടികളുടെ പഠനപുരോഗതി ആർക്കും അറിയാനാവുന്നില്ല."


എഴുത്തു പരീക്ഷയേക്കാൾ പ്രാധാന്യമൊന്നും നിരന്തരമൂല്യനിർണ്ണയത്തിന് ഇതുവരെ
വന്നിട്ടില്ല. ആകെ സ്കോറിൽ ഇപ്പോൾ നിരന്തരമൂല്യനിർണ്ണയത്തിനുള്ളത് വെറും 20%
പങ്കുമാത്രമാണ്.

പരീക്ഷകളുടെ ആത്യന്തിക ലക്ഷ്യം  വർഷാന്ത്യം പരാജിതരുടെ കണക്കെടുക്കുയല്ല മറിച്ച്
പഠനപുരോഗതി നിരന്തരം അളന്നു്  മെച്ചപ്പെടുത്തലുകൾ കൊണ്ടുവരികയാണ്. അപ്പോൾ
മൂല്യനിർണ്ണയവും നിരന്തരമായി നടക്കേണ്ട ഒന്നാണ്. അസൈൻമെന്റുകളും പ്രോജക്ടുകളും
നിരന്തരമായി വിലയിരുത്തിക്കൊണ്ടേ അത് സാധിക്കൂ, അല്ലാതെ വർഷത്തിൽ ഒന്നോരണ്ടോ
വട്ടം നടക്കുന്ന എഴുത്തുപരീക്ഷയിലൂടെയല്ല. തന്റെ വിദ്യാർത്ഥികളെ, അവരുടെ
വളർച്ചയെ നിരന്തരമായി പിന്തുടർന്ന് മൂല്യനിർണ്ണയം ചെയ്ത് മെച്ചപ്പെടുത്തൽ
നിർദ്ദേശങ്ങൾ നൽകുവാൻ  മെന്ററായ അദ്ധ്യാപകനല്ലാതെ ആർക്കാണു കഴിയുക? ആ
മൂല്യനിർണ്ണയം കൃത്യമായും നിഷ്പക്ഷമായും നടക്കുമെന്നുറപ്പുവരുത്താൻ കഴിഞ്ഞാൽ
എഴുത്തുപരിക്ഷയേക്കാളും പ്രാധാന്യം അതിനു തന്നെ വരേണ്ടതുമുണ്ട്. പക്ഷേ അതിനു
കുറച്ചേറെ ക്ഷമയും അദ്ധ്വാനവും മെന്ററുടെ ഭാഗത്തുനിന്നും വേണ്ടിവരും.
പരാതികളൊഴിവാക്കി  മുഴുവൻപേർക്കും മികച്ച സ്കോർ നൽകി തടിതപ്പുവാൻ
ബഹുഭൂരിപക്ഷവും ശ്രമിച്ചപ്പോൾ (മേൽത്തട്ടിൽ നിന്നുള്ള നിർബന്ധം
കൊണ്ടുമാവും) സ്വാഭാവികമായും മൂല്യനിർണ്ണയത്തിന്റെ വിശ്വാസ്യത നഷ്ടപ്പെട്ടു.


"ഓർമശക്തി പരീക്ഷിക്കുന്ന എഴുത്തുപരീക്ഷയെ ഈ പദ്ധതിയുടെ തുടക്കം മുതൽ
കുറ്റപ്പെടുത്തുന്നത് ഇതിനുവേണ്ടിയായിരുന്നു. ബുദ്ധിയുടെ സൂചകമാണ് ഓർമശക്തി. അത്
ഉപയോഗിക്കാതിരുന്നാൽ ഒന്നും ഒർമിക്കാൻ പറ്റാത്ത അവസ്ഥയിൽ കുട്ടികൾ
എത്തിപ്പെടും. ചിന്താശേഷി കുറയും."


ഓർമ്മ തലച്ചോറിന്റെ ഒരു കഴിവു തന്നെ. പക്ഷേ അറിവ് സ്വയാർജ്ജിതമെങ്കിൽ അത്
ഓർത്തുവെക്കേണ്ടകാര്യമില്ലല്ലോ. മാത്രമല്ല അറിവ് ഓർമ്മിച്ചെടുക്കാനാവുമോ
എന്നല്ല അത് പ്രായോഗികാവസരങ്ങളിൽ വിശകലനബുദ്ധിയോടെ  ഉപയോഗിക്കാനാവുമോ എന്നാണ്
പരിശോധിക്കേണ്ടത്. കാണാപ്പാഠം പഠിച്ചത് ഓർത്തെടുത്തെഴുതുന്ന എഴുത്തുപരീക്ഷയിൽ
അല്ലേ യഥാർത്ഥത്തിൽ ചിന്താശേഷി കുറയുന്നത്?

"കവിത കാണാപ്പാഠം പഠിക്കാത്തതും കോപ്പി എഴുതാത്തതും നിലവാരത്തകർച്ചയ്ക്ക്
കാരണമായി. "


കവിത കാണാതെ പഠിക്കാൻ നിർബന്ധിക്കുന്നത് കൊണ്ട് ആർക്കാണ് ഗുണം?
പാഠപുസ്തകത്തിലോ പുറത്തോ ഉള്ള ലളിതസുന്ദരകാവ്യങ്ങൾ ആരും ഇഷ്ടത്തോടെ
പഠിച്ചുപോയേക്കും, ആരുടേയും നിർബന്ധമില്ലാതെ തന്നെ. വരികളോർമ്മിച്ച് ആസ്വദിച്ച്
ചൊല്ലാനിഷ്ടമുള്ളവർ അതു ചെയ്തുകൊള്ളട്ടെ.

കോപ്പി എഴുതിയതു കൊണ്ടു കഴിഞ്ഞ തലമുറയിൽപ്പെട്ടവരുടെയെല്ലാം കൈയക്ഷരം
അത്രയ്ക്കങ്ങു മെച്ചമാണോ? ഇനി ആണെങ്കിൽ തന്നെ ആ ഒരു സൗന്ദര്യം
ആസ്വദിക്കാമെന്നതിൽക്കവിഞ്ഞ് എന്തു പ്രയോജനമാണുള്ളത്? പരീക്ഷകളൊഴികെ മറ്റൊന്നും
നിർബന്ധമായി കൈകൊണ്ടഴുതേണ്ടതില്ലാത്ത ഡിജിറ്റലെഴുത്തിന്റെ കാലത്ത് എന്തിനാണീ
കോപ്പിയെഴുത്തിന്റെ വാശി?

ചുരുക്കത്തിൽ, ഇവിടെ പരമ്പരാഗതമായി നിലനിന്നിരുന്ന ബോധനരീതിയിൽ നിന്ന്
വിപ്ലവകരമായി കൊണ്ടുവന്ന മാറ്റത്തിന്റെ ഫിലോസഫി അതു നടപ്പിലാക്കേണ്ടവർ
പൂർണ്ണമായി ഉൾക്കൊണ്ടില്ല. പരമ്പരാഗതരീതിയിൽ അദ്ധ്യാപക പരിശീലനം നേടി
വർഷങ്ങളോളം അത് പിന്തുടർന്ന അദ്ധ്യാപകസമൂഹത്തിന് ഉൾക്കൊള്ളാനാവുന്ന
വിധത്തിൽ പുതിയ പാഠ്യപദ്ധതിയെ പരിചയപ്പെടുത്താൻ ഒരുപക്ഷേ തുടർ
പരിശീലനങ്ങൾക്ക് കഴിഞ്ഞിട്ടുണ്ടാവില്ല. ഫലത്തിൽ  തത്വത്തിൽ നിന്നും
പ്രയോഗത്തിലെത്തിയപ്പോൾ നഷ്ടമായത് പുതിയ പാഠ്യപദ്ധതിയുടെ കാതൽ തന്നെയാണ്.
അതുതന്നെയാണു് പൊതുവിദ്യാഭ്യാസം ഇപ്പോൾ പിൻബഞ്ചിലാണെങ്കിൽ അതിന്റെ
മുഖ്യകാരണം. ഇനി മികച്ച രീതിയിൽ ഇവ നടപ്പിലാക്കിയിട്ടുണ്ടെങ്കിൽ തന്നെ
ഗുണഫലങ്ങൾ കാണുന്നത് കാലക്രമത്തിൽ അല്പം സമയമെടുത്തു തന്നെയാകും, അല്ലാതെ
തൊട്ടടുത്ത പത്താംക്ലാസ് പരീക്ഷയുടെ ഫലത്തിലല്ല.  അതിനുകാത്തുനിൽക്കാതെ
മൂല്യനിർണ്ണയത്തിൽ പലവിധത്തിൽ വെള്ളം ചേർത്തപ്പോൾ  വിജയശതമാനമുയർന്നു.
സ്വാഭാവികമായും മാർക്കധിഷ്ഠിത പഠനത്തിന് വിലകൽപ്പിക്കുന്ന കേരളത്തിലെ
കുട്ടികൾ പഠനത്തോട് നീതി പുലർത്താൻ മടികാണിച്ചിട്ടുണ്ടാവും, പഠനനിലവാരം
കുറഞ്ഞിട്ടുമുണ്ടാവും.

വെളിച്ചം വീശി മുന്നേ നടന്ന ടെസ്‌ല


നിക്കോള ടെസ്‌ല

ഏ. സി. വൈദ്യുതിയും അതുപയോഗിച്ച് പ്രവർത്തിക്കുന്ന എണ്ണമറ്റ ഉപകരണങ്ങളുമില്ലാത്ത
ഒരു ലോകം സങ്കൽപ്പിക്കാൻ പോലുമാകില്ല നമുക്ക്. വൈദ്യുതി ഉത്പാദനത്തിന്റെ
അടിസ്ഥാനതത്വമായ വൈദ്യുതകാന്തികപ്രേരണം കണ്ടെത്തിയ മൈക്കേൾ ഫാരഡേയും
വൈദ്യുതബൾബിന്റെ പിതാവായ തോമസ് ആൽവാ എഡിസണുമൊക്കെ നമുക്കു് സുപരിചിതരാണ്.
എന്നാൽ നാമിന്നു കാണുന്നതരം ഏ.സി. ജനറേറ്ററുകൾ, ട്രാൻസ്ഫോർമറുകൾ,
വിതരണക്കമ്പികൾ, അതുപയോഗിച്ച് പ്രവർത്തിക്കുന്ന മോട്ടോറുകൾ, വിളക്കുകൾ
ഇവയെല്ലാം ചേർന്നൊരു സമ്പൂർണ്ണ സംവിധാനം ആദ്യമായി വിഭാവനം ചെയ്ത
ടെസ്‌ലയെപ്പറ്റി കേട്ടിട്ടുണ്ടുണ്ടോ? ഡി. സി. വൈദ്യുതിയും അതിൽ
പ്രവർത്തിക്കുന്ന മോട്ടോറുകളും മാത്രം വ്യാപകമായിരുന്ന പത്തൊമ്പതാം
നൂറ്റാണ്ടിന്റെ അവസാനത്തിലാണ് വിപ്ലവകരമായ ഈ ആശയം നിക്കോള ടെസ്‌ല എന്ന
സെർബിയൻ-അമേരിക്കൻ ശാസ്ത്രജ്ഞൻ മുന്നോട്ടു വെച്ചതു്.



ഏ. സി. ഉത്പാദന-വിതരണ സംവിധാനത്തിന്റെ
ടെസ്‌ല അവതരിപ്പിച്ച മാതൃക
ചിത്രം: Romain Ramier
ഡി. സി. വൈദ്യുതിയെക്കാൾ വിതരണാവശ്യങ്ങൾക്കു് ഏ.സി. വൈദ്യുതിയ്ക്കുള്ള മേന്മ
സമൂഹത്തിൽ, പ്രത്യേകിച്ച് ഊർജ്ജവ്യവസായികൾക്കിടയിൽ ബോദ്ധ്യപ്പെടുത്തുവാൻ
അദ്ദേഹത്തിനേറെ പണിപ്പെടേണ്ടിവന്നു. അവരുടെ സാമ്പത്തിക പിന്തുണയോടുകൂടിയല്ലാതെ ഈ
ആശയം പ്രയോഗത്തിലെത്തിക്കാൻ കഴിയുമായിരുന്നില്ലല്ലോ. ഇതിനായി ടെസ്‌ല
കൊമ്പുകോർത്തത് ഡി.സി. വൈദ്യുതിയ്ക്കായി വാദിച്ചിരുന്ന സാക്ഷാൽ
എഡിസനുമായിട്ടാണ്. കിഴക്കൻ യൂറോപ്പിലെ ക്രൊയേഷ്യൻ സ്വദേശിയായ ടെസ്‌ല, പിന്നീട്
തന്റെ പരീക്ഷണങ്ങളുടെ തട്ടകമായിമാറിയ ന്യൂയോർക്ക് സിറ്റിയിൽ ആദ്യമായി
എത്തുന്നത് എഡിസന്റെ കോണ്ടിനെന്റൽ വൈദ്യുത കമ്പനിയിലെ എഞ്ചിനീയറായിട്ടാണെന്നതാണ്
ഇതിലെ രസകരമായ വസ്തുത. എഡിസന്റെ ഡി.സി. ജനറേറ്ററിന്മേൽ ഏറെ മെച്ചപ്പെത്തലുകൾ
വരുത്തിയ ടെസ്‌ല പക്ഷേ വാഗ്ദാനം ചെയ്ത ശമ്പളം എഡിസൺ കൊടുക്കാത്തതിനാൽ രാജിവച്ചു
പിരിയുകയാണുണ്ടായത്.

നാമിന്നുപയോഗിക്കുന്ന ഇൻഡക്ഷൻ മോട്ടോറുകളുടെ പ്രായോഗികമായ ആദ്യരൂപം
ഉണ്ടാക്കിയത് ടെസ്‌ലയായിരുന്നു. ഇതേകാലത്ത് ഇലക്ട്രിക്കൽ മെഷീനുകളുടെ
ഗവേഷണത്തിലേർപ്പെട്ടിരുന്ന ഗലീലിയോ ഫെരാരിസ് എന്ന ശാസ്ത്രജ്ഞനും തന്റേതായ
രീതിയിൽ സമാനമായൊരു മോട്ടോർ നിർമ്മിച്ചിരുന്നു. പോളിഫേസ് കറന്റുകൾ
കടന്നുപോകുന്ന ചാലകങ്ങളെ അനുയോജ്യമായി വിന്യസിച്ച് കറങ്ങുന്ന കാന്തികക്ഷേത്രം
ഉണ്ടാക്കിയാണ് ടെസ്‌ല ഇതു സാധിച്ചത്. കറങ്ങുന്ന കാന്തികക്ഷേത്രത്തിനൊപ്പം സ്വന്തം
അച്ചുതണ്ടിൽ പമ്പരം പോലെ കറങ്ങി നൃത്തം ചെയ്യുന്ന കോഴിമുട്ടയുടെ ആകൃതിയിലുള്ള
ഇരുമ്പുഗോളം ഒരു ദർശനത്തിൽ ടെസ്‌ല അവതരിപ്പിച്ചു. ലളിതസുന്ദരമായ ഈ പരീക്ഷണം
ശാസ്ത്രതത്വങ്ങൾ സാങ്കേതിക മുന്നേറ്റത്തിനുപയോഗിക്കുന്നതോടൊപ്പം അവയെ
ജനകീയമാക്കുവാൻ കൂടിയുള്ള ഒരു ശ്രമമായിരുന്നു.
ടെസ്‌ലയുടെ ഇൻഡക്ഷൻ മോട്ടോർ
ചിത്രം: Romain Ramier


കറങ്ങുന്ന കാന്തികമണ്ഡലത്തെ
വിശദമാക്കാനുപയോഗിച്ച മാതൃക
ചിത്രം: Romain Ramier
ടെസ്‌ല ചുരുൾ
ചിത്രം: Romain Ramier

ടെസ്‌ലയുടെ സ്വപ്നപദ്ധതികളിലൊന്ന് കമ്പികളില്ലാതെയുള്ള വൈദ്യുതോർജ്ജ
പ്രക്ഷേപണമായിരുന്നു. ഈ ദിശയിലുള്ള അദ്ദേഹത്തിന്റെ ഒരു സുപ്രധാന
കണ്ടുപിടുത്തമായിരുന്നു, ഉന്നതാവൃത്തിയിലും വോൾട്ടതയിലുമുള്ള
ഇലക്ട്രിക്ക്തരംഗങ്ങൾ സൃഷ്ടിക്കാനാവുന്ന ടെസ്‌ലചുരുൾ. ഇങ്ങനെ സൃഷ്ടിക്കുന്ന
വൈദ്യുതിയെ കമ്പികളില്ലാതെ എങ്ങനെ പ്രക്ഷേപണം ചെയ്യും? അതേ ആവൃത്തിയിലേയ്ക്ക്
ട്യൂൺ ചെയ്തുവെച്ചിട്ടുള്ള മറ്റൊരു ടെസ്‌ലചുരുളിന് കമ്പികളില്ലാതെ തന്നെ ആ
വൈദ്യുതിയെ സ്വീകരിക്കാനാവുമെന്ന് അദ്ദേഹം തെളിയിച്ചു. അതിന് പറ്റുന്ന പടുകൂറ്റൻ
ടവറുകൾ നിർമ്മിച്ച് ദീർഘദൂര വയർലെസ്സ്പ്രക്ഷേപണമെന്ന തന്റെ ആശയം
പ്രയോഗത്തിലെത്തിക്കുവാൻ ശ്രമിച്ചു. പക്ഷേ വാർഡൻക്ലൈഫിലെ ആ ടവർ ഒന്നാം
ലോകമഹായുദ്ധകാലത്ത് തകർക്കപ്പെട്ടു. കമ്പികളില്ലാതെ റേഡിയോ തരംഗങ്ങളുപയോഗിച്ചുള്ള
ആശയവിനിമയമാണല്ലോ റേഡിയോകമ്മ്യൂണിക്കേഷൻ. ഇത് സാധ്യമാക്കിയ മക്രോണി, കമ്പിയില്ലാ
പ്രക്ഷേപണവുമായി ബന്ധപ്പെട്ട ടെസ്‌ലയുടെ പതിനേഴോളം കണ്ടുപിടുത്തങ്ങളുടെ ചുവടു
പിടിച്ചാണ് ആദ്യ റേഡിയോ സംവിധാനം ഒരുക്കിയത്.


വാർഡൻക്ലൈഫിലെ വയർലെസ്സ് പ്രക്ഷേപണ ടവർ
ടെലിവിഷനും എയർകണ്ടീഷണറുമൊക്കെ കൈപ്പിടിയിലെ കൊച്ചുയന്ത്രം കൊണ്ട്
നിയന്ത്രിക്കുന്ന നമുക്ക് റിമോട്ട് കണ്ട്രോളിങ്ങ് സാങ്കേതികത ഒരു അത്ഭുതമല്ല.
എന്നാൽ വിദൂരത്തിലിരുന്ന് നിയന്ത്രിക്കുന്ന ഒരു കളിവള്ളം ഉണ്ടാക്കി
പ്രദർശിപ്പിച്ച് ഒരു നൂറ്റാണ്ടു മുന്നേ തന്നെ നിക്കോള ടെസ്‌ല ചരിത്രം
സൃഷ്ടിച്ചിരുന്നു. കാഴ്ചക്കാർ മാജിക്കും ടെലിപ്പതിയുമായൊക്കെയായി തെറ്റിദ്ധരിച്ച
ആ സംവിധാനം ടെസ്‌ല നിയന്ത്രിച്ചത് റേഡിയോ സിഗ്നലുകൾകൊണ്ടായിരുന്നു. ഇതു്
1898ലായിരുന്നു എന്നോർക്കണം.

റേഡിയോ ബോട്ട് നിയന്ത്രിക്കുന്ന ടെസ്‌ല -ഒരു ചിത്രീകരണം
റേഡിയോ നിയന്ത്രിത ബോട്ട്

റഡാറുകളുടെ ഉപയോഗത്തെപ്പറ്റി കേട്ടിരിക്കുമല്ലോ. റേഡിയോ സിഗ്നലുകളുപയോഗിച്ച്
അന്തർവാഹിനികളെ കണ്ടെത്തുവാനുള്ള ഒരു സംവിധാനത്തിന്റെ ആശയം ഒന്നാം
ലോകമഹായുദ്ധകാലത്ത് ടെസ്‌ല അമേരിക്കൻ നാവികസേനയ്ക്ക് മുന്നിൽ
അവതരിപ്പിക്കുകയുണ്ടായി. എന്നാൽ കടലിന്റെ ആഴങ്ങളിൽ റേഡിയോ തരംഗങ്ങളുപയോഗിക്കുക
പ്രായോഗികമല്ലെന്ന കണ്ടെത്തലിനെത്തുടർന്ന് ആ ആശയം ഉപേക്ഷിക്കപ്പെട്ടു. പക്ഷേ ഇതേ
പ്രവർത്തന തത്വത്തിന്മേലാണ് പിന്നീട് 1930-ൽ റഡാർ സംവിധാനങ്ങൾ നിലവിൽ
വന്നത്. 1986-ലെ വില്ല്യം റോൻട്ജന്റെ എക്സ്-റെ കണ്ടുപിടുത്തത്തിനും രണ്ടു വർഷം
മുന്നേ 'ഫിലിമുകൾ കേടുവരുത്തുന്ന' ഒരു രശ്മിയെപ്പറ്റിയും
അതെങ്ങനെയുണ്ടാക്കാമെന്നുമൊക്കെയുള്ള ടെസ്‌ലയുടെ നിരീക്ഷണങ്ങൾ ഉണ്ടായിരുന്നു.



പിന്നാലെ വരാനിരിക്കുന്ന അനേകം സാങ്കേതിക മുന്നേറ്റങ്ങൾക്ക് വെളിച്ചം വീശി
വഴികാണിച്ച ടെസ്‌ല, തന്റെ പരീക്ഷണനിരീക്ഷണങ്ങൾക്കിടയിൽ പല ദിവസങ്ങളിലും
രണ്ടുമണിക്കൂറിൽ കൂടുതൽ ഉറങ്ങാറുണ്ടായിരുന്നില്ലത്രേ. സാങ്കേതികവിദ്യയ്ക്കായി
വിവാഹം പോലും വേണ്ടെന്നുവെച്ചു ടെസ്‌ല. 1915-ൽ നോബൽ സമ്മാനം ടെസ്‌ലയും എഡിസണും
പങ്കുവെച്ചേമെന്നൊക്കെയുള്ള ഊഹാപോഹങ്ങൾ ഉണ്ടായിരുന്നെങ്കിലും ഈ ലോകോത്തര
അംഗീകാരമൊരിക്കലും ടെസ്‌ലയെത്തേടിയെത്തിയില്ല. പക്ഷേ 1916-ൽ, അമേരിക്കയിലെ
ഇലക്ടിക്കൽ എഞ്ചിനീയർമാരുടെ കൂട്ടായ്മയായ AIEE സമ്മാനിയ്ക്കുന്ന എഡിസൻ മെഡൽ
നേടിയത് ടെസ്‌ലയായിരുന്നു. ടെസ്‌ലയുടെ കഥ അദ്ദേഹത്തിന്റെ കണ്ടുപിടുത്തങ്ങളുടെ
ചരിത്രം തന്നെയാണല്ലോ. 'എന്റെ കണ്ടുപിടുത്തങ്ങൾ' എന്ന പേരിൽത്തന്നെ അദ്ദേഹം
തന്റെ ആത്മകഥയെഴുതി. 1856 ജൂലൈ പത്തിന് ക്രോയേഷ്യയിൽ ജനിച്ച് ലോകത്തിന്റെ തന്നെ
ഇലക്ട്രീഷ്യനായി മാറിയ ടെസ്‌ല 1943 ജനുവരി ഏഴിന് ന്യൂയോർക്കിൽ വെച്ച്
അന്തരിച്ചു. ആ പ്രതിഭയോടുള്ള ബഹുമാനാർത്ഥം കാന്തിക മണ്ഡലത്തിന്റെ ശക്തി അളക്കുന്ന
ഏകകത്തിന് ടെസ്‌ല എന്ന പേര് നൽകിയിരിക്കുന്നു.

 സാരിയെന്നൊരു മുറിവ്, അതുണക്കാൻ കോട്ടെന്നൊരു മരുന്നും


    നാലാമിടം പോർട്ടലിൽ 2013 സെപ്റ്റംബർ 23 നു് പ്രസിദ്ധീകരിച്ചതു് ഇവിടെ
പുനഃപ്രസിദ്ധീകരിക്കുന്നു.

“ടീച്ചർമാര് സാരി ധരിക്കുന്നതാണ് നമ്മുടെ സംസ്കാരത്തിന് ചേരുന്നത്.
അങ്ങനാകുമ്പോൾ കുട്ടികൾക്കു ബഹുമാനിക്കാനും തോന്നും”
“കാലം പഴേതല്ല. ഇപ്പോഴത്തെ കുട്ടികളുടെ ഒന്നും ചിന്ത ശരിയല്ല”
“അതുകൊണ്ട് ഈ വയറൊക്കെ പുറത്തു കാണാതിരിക്കാൻ കോട്ടിട്ടു ക്ലാസ്സെടുക്കുന്നത്
തന്നെയാണ് നല്ലത്”
മേലുദ്ധരിച്ച സംഭാഷണശകലങ്ങൾ പലയിടങ്ങളിൽ പലസന്ദർഭങ്ങളിൽ കാതിൽ
പതിഞ്ഞിട്ടുള്ളതാണ്. കണ്ണടച്ചിരുട്ടു സൃഷ്ടിച്ചിരിക്കുന്നവരെ നേർവഴികാണിക്കാൻ
വിളക്കു കൊളുത്തിയിട്ടു കാര്യമില്ലല്ലോ എന്ന് ചിന്തിച്ചു തന്നെ ഇതൊക്കെ കേട്ട്
മിണ്ടാതിരിക്കുക എന്ന അപരാധം പലവട്ടം ആവർത്തിച്ചിട്ടുമുണ്ട്. പക്ഷേ ‘സംസ്കാരം’
നിയമമായി അടിച്ചേൽപ്പിക്കപ്പെടുമ്പോൾ മിണ്ടാതിരിക്കുന്നതിൽ അർത്ഥമില്ലല്ലോ.

വേഷം: പരിണാമദശയിലെ ഒരേട്
വേഷം സംസ്കാരത്തിന്റെ ഭാഗം തന്നെ സംശയമില്ല. പക്ഷേ സമൂഹവും സംസ്കാരവും
പരിണാമത്തിനതീതമല്ല. എന്ന് മാത്രമല്ല തുടർച്ചയായ, പുരോഗമനാത്മകമായ പരിണാമം
തന്നെയാണ് സംസ്കാരത്തിന്റെ കാതൽ. ഓരോ വ്യക്തിയേയും കൂട്ടത്തേയും സമൂഹത്തേയും
ഒന്നിനൊന്ന് മെച്ചപ്പെടുത്തുന്ന അതിജീവനശേഷിയുള്ളവരാക്കിത്തീർക്കുന്ന ഒന്നാണ്
പരിണാമം.
സമൂഹവും സംസ്കാരവും മാറ്റത്തിനു മുഖം തിരിച്ചിരുന്നുവെങ്കിൽ നമ്മളിപ്പോഴും വേദം
കേട്ടാൽ അവർണ്ണന്റെ കാതിൽ ഈയമൊഴിക്കുമായിരുന്നു, മാറുമറയ്ക്കാൻ
പാടില്ലാത്തവരാകുമായിരുന്നു, ഉടന്തടി ചാടുമായിരുന്നു, അടുക്കളയിൽ നിന്നും
അരങ്ങിലേയ്ക്കൊരു വഴി ഒരിക്കലും ഉണ്ടാകാതിരിക്കുമായിരുന്നു.
ശാസ്ത്രമുന്നേറ്റത്തിന്റെയും സമൂഹികപരിണാമത്തിന്റെയും ഒക്കെ ഫലമായി സൗകര്യങ്ങൾ
മെച്ചപ്പെടുമ്പോൾ സമൂഹത്തിന്റെ മൊത്തം ക്രിയാശേഷിയാണ് വർദ്ധിക്കുന്നത്.
അതുൾക്കൊണ്ടതു കൊണ്ടാണ് കേരളത്തിലെ ബഹുഭൂരിപക്ഷം പുരുഷൻമാർ പാന്റിലേയ്ക്കും
സ്ത്രീകൾ ചുരിദാറിലേയ്ക്കും മാറിയത്. പക്ഷേ, മാറ്റത്തിന്റെ കാറ്റേൽക്കാതെ
നിൽക്കുന്ന ചില ആചാരപരമായ ചടങ്ങുകളിൽ അക്കാരണം കൊണ്ടു തന്നെ സൗകര്യം മറന്ന്
സാരിയും മുണ്ടും മിക്കവരും തിരഞ്ഞെടുക്കാറുണ്ടെന്നത് മറ്റൊരു കാര്യം.
സൗകര്യത്തേക്കൾ സൗകുമാര്യത്തിന് ഇടം കൊടുക്കുന്ന സന്ദർഭങ്ങളിൽ, തികച്ചും
അനൗപചാരികമായ ഇടങ്ങളിൽ, അല്ലെങ്കിൽ സ്വന്തം സൗകര്യം അല്ലെങ്കിൽ ഇഷ്ടം
ഇന്നതാണെന്നറിഞ്ഞ് ഒക്കെ വസ്ത്രം തെരഞ്ഞെടുക്കുന്നതിൽ ശരികേടൊന്നുമില്ല താനും.

അഞ്ചുമീറ്റർ തുണിയും അധ്യാപികമാരും
എന്നാൽ പകൽ മുഴുവനും ഊർജ്ജസ്വലരായ ഒരു കൂട്ടത്തിനിടയിൽ ആ ഊർജ്ജനിലയിൽ
ഒട്ടും കുറയാതെ നിൽക്കേണ്ടി വരുന്ന അദ്ധ്യാപികമാരെ അഞ്ച് മീറ്ററിലേറെ നീളം വരുന്ന
തയ്യലേതുമില്ലാത്ത ഒരു തുണിക്കഷണത്തിൽ സ്വയം പൊതിഞ്ഞെടുക്കേണ്ടി വരുന്ന
അവസ്ഥയിലെത്തിക്കുന്ന സാംസ്കാരപ്രണയത്തിന് എന്ത് നിതീകരണമാണുള്ളതു്?
ഗാർഹികജോലിയുടെ ഭാരം ഒറ്റയ്ക്കേറ്റേണ്ടി വരുന്ന പലരും ഈ ‘പൊതിഞ്ഞെടുക്കലിനായി’
സമയം കണ്ടെത്താൻ അതിരാവിലെ ഉറക്കം വെടിഞ്ഞ് ബുദ്ധിമുട്ടുന്നതിന് എന്തു
ന്യായീകരണമാണുള്ളത്? തിരക്കുള്ള ബസ്സിൽ ഇതഴിയാതിരിക്കാൻ പാടുന്ന് പങ്കപ്പാടിന്
എന്ത് ന്യായീകരണമാണുള്ളത്? മഴനേരങ്ങളിൽ നനഞ്ഞൊട്ടി സ്വതന്ത്രസഞ്ചാരം പോലും
വിലക്കുന്ന ഈ വേഷത്തിൽ അദ്ധ്യാപികമാരെ തളച്ചിടുന്നതിൽ എന്തു നീതീകരണമാണുള്ളത്?
സർവോപരി അദ്ധ്യാപികയ്ക്ക് ബൗദ്ധിക-സർഗ്ഗവ്യാപാരങ്ങളിലേയ്ക്കൊന്നും
വിടാനിടകിട്ടാത്തവണ്ണം ചിന്തയെ വേഷത്തിൽ തളയ്ക്കേണ്ടി വരുമ്പോൾ നഷ്ടം
യഥാർത്ഥത്തിൽ വിദ്യാർത്ഥികൾക്കു കൂടിയാണെന്ന് പറയാതിരിക്കുവതെങ്ങനെ?
ഈ വേഷം കൊണ്ടുണ്ടാവുന്ന ഭൗതികമായ വിഷമതകൾ സൂചിപ്പിച്ചുവെങ്കിലും, അതിലേറെ ഈ
അടിച്ചേൽപ്പിക്കൽ വ്യക്തിസ്വാതന്ത്ര്യത്തിനുമേലുള്ള കടന്നുകയറ്റമാണ്
എന്നതുകൊണ്ടുകൂടിയാണ് എതിർക്കപ്പെടേണ്ടതാകുന്നത്. പ്രത്യേകിച്ചും ഇതേ മേഖലയിൽ
ജോലി ചെയ്യുന്ന പുരുഷന്മാരുടെ മേൽ ഇത്തരം സാംസ്കാരിക മാമൂലുകളൊന്നും ഇല്ല എന്ന്
വസ്തുത കൂടി പരിഗണിക്കുമ്പോൾ.

ദേശാഭിമാനി വാർത്ത


സാരിയും ബഹുമാനവും
സാരി കണ്ടാൽ ബഹുമാനിക്കാൻ തോന്നുമെന്നു പറയുന്നതിലെ സാംസ്കാരികയുക്തി
ഉൾക്കൊള്ളാനാവുന്നില്ല. അദ്ധ്യാപികയ്ക്ക് തന്റെ വിദ്യാർത്ഥികളുടെ മേൽ വേഷം
കൊണ്ട് മേൽക്കൈ നേടേണ്ടി വരുന്ന അവസ്ഥ അവളുടെ പരാജയമല്ലേ? അറിവുകൊണ്ടും
ചിന്തകൊണ്ടും യുക്തികൊണ്ടും വിനയംകൊണ്ടും സ്നേഹംകൊണ്ടും ആത്മാഭിമാനം വ്യക്തിത്വം
കൊണ്ടും ബഹുമാനം നേടട്ടേ. അതല്ലാതുള്ള ബഹുമാനം വെറും വേഷത്തോടല്ലേ, അതുവേണ്ടല്ലോ?
പുതിയ തലമുറയുടെ സാംസ്കാരിക അപചയമാണടുത്ത വാദം. ഈ ആരോപണമുന്നയിക്കുന്ന ‘പഴയ’
തലമുറയോടും ആരോപണവിധേയരായ പുതിയതലമുറയോടും സ്ത്രീപുരുഷഭേദമെന്യേ പറയുവാനുള്ളത്
പെണ്ണ് ഒരശ്ലീലപദമല്ലെന്നാണ്. അവളുടെ ശരീരവും അശ്ലീലമല്ല. സാരി പോലൊരു വേഷം ചുറ്റി
വരുമ്പോൾ കാണാനിടയുള്ള വയറിന്റെ ഒരിത്തിരി നഗ്നത അശ്ലീലവും
പ്രകോപനപരവുമെന്ന്കരുതുന്നവരുടെ കാഴ്ചയിലാണ് ശീലക്കേടിരിക്കുന്നത്. മുഴുനീളം
മറയാൻ പെൺമേനിക്കു സാരി നിരോധിച്ചു ചുരിദാർ നിർബന്ധമാക്കുന്ന അവസ്ഥയും
അതുകൊണ്ടു തന്നെ എതിർക്കേണ്ടതാകുന്നു.
നാലഞ്ചു പാളിയുള്ള സാരിവേഷത്തിനു മുകളിൽ ഒരു കോട്ടുകൂടിയിട്ടു ശരീരം
മറയ്ക്കാനാവശ്യപ്പെടുന്ന കീഴ്‌വഴക്കം പെണ്ണ് ശരീരം മാത്രമാണെന്ന മൂല്യബോധമാകും
ഊട്ടിയുറപ്പിക്കുക. അതാകട്ടെ പരക്കെ എതിർക്കപ്പെടാറുള്ള
പർദ്ദസമ്പ്രദായത്തേക്കാളും പിന്തിരിപ്പനുമാകുന്നു.

 എന്തുകൊണ്ടെന്നാൽ ജീവിതം സുന്ദരമാകുന്നു..

 Life is as beautiful as you perceive it- ലൈഫ് ഈസ് ബ്യൂട്ടിഫുൾ(La vita è bella,
1997) എന്ന ഇറ്റാലിയൻ ചലച്ചിത്രം നമ്മോട്  പറയുന്നത് അതാണ്. രണ്ടാം
ലോകമഹായുദ്ധകാലമാണ് സിനിമയുടെ പശ്ചാത്തലം. കോൺസണ്ട്രെഷൻ ക്യാമ്പിലെ ദുരിതജീവിതത്തെ
ഒരു അഡ്വെഞ്ചർ ഗെയിമായി അവതരിപ്പിച്ചുകൊണ്ട് ആറുവയസ്സുകാരനായ മകനെ അതിജീവനത്തിനു
പ്രാപ്തനാക്കുന്ന ഒരച്ഛന്റെ ജീവിതം അത്രമേൽ മനോഹരമായി തെളിയുന്നുണ്ട് ഈ
ചലച്ചിത്രത്തിൽ. നായകനായ ഗീഡോ ഓർഫീസിന്റെ വ്യക്തിജീവിതത്തിലൂടെ കടന്നുപോകുമ്പോൾ
തന്നെ ആ കാലഘട്ടത്തിൽ സമൂഹത്തിൽ പടർന്നുകൊണ്ടിരിക്കുന്ന ജൂതവിരുദ്ധത ശക്തമായി
വരച്ചുകാണിയ്ക്കുന്നുണ്ട് സിനിമയിൽ.

നായകൻ ജോലി തേടി നഗരത്തിലേയ്ക്കു കുടിയേറുന്നിടത്താണ് സിനിമ തുടങ്ങുന്നത്.
അവിടെവെച്ച് അയാൾ അവിചാരിതമായി കണ്ടുമുട്ടുന്ന എലിമെന്ററി സ്കൂൾടീച്ചറായ  ഡോറയാണ്
നായിക. ഡോറയോടു പ്രണയം പറയുന്നതിനും മുന്നേ അവളോടിടപെടുവാൻ അവിചാരിതമായിക്കിട്ടിയ
പല സന്ദർഭങ്ങളും ഏറെ കുസൃതിയോടെ ഗീഡൊ ഉപയോഗിക്കുന്നതും അവിചാരിതമെന്നവൾക്കു
തോന്നുംവിധം അത്തരം സന്ദർഭങ്ങളുണ്ടാക്കുന്നതും സിനിമയുടെ ആദ്യപാതി ഏറ്റം
രസകരമാക്കുന്നുണ്ട്. ആര്യന്മാരുടെ വംശീയമായ മേന്മകളെക്കുറിച്ച് സ്കൂൾകുട്ടികളോട്
സംവദിക്കാനെത്തുന്ന ഓഫീസറായിച്ചമഞ്ഞ് ജൂതനായ നായകൻ വംശീയതയെ വ്യംഗ്യമായി
പുച്ഛിക്കുന്ന അത്യന്തം മനോഹരമായ രംഗം അത്തരത്തിലൊന്നാണ്.

നഗരത്തിലൊരു ബുക്ക്ഷോപ്പ് തുടങ്ങാനുള്ള ശ്രമങ്ങൾ ചുവപ്പുനാടയിൽ കുടുങ്ങി ഫലം കാണാതെ
വരുമ്പോൾ ഒരു റെസ്റ്റോറന്റിൽ വെയിറ്ററായി ജോലിനോക്കുകയാണ് ഗീഡോ. അതിനിടെ ഡോറയുടെ
അമ്മയുടെ നിർബന്ധത്തിൽ അവളുടെ വിവാഹ നിശ്ചയപ്പാർട്ടി അതേ ഹോട്ടലിൽ വെച്ച്
നടക്കുന്നു. ചടങ്ങുകൾക്കിടയിൽ നിന്ന് വളരെ നാടകീയമായി അവളെയും കൊണ്ട്
പുറത്തുകടക്കുകയാണ് ഗീഡൊ. പിന്നീട് അവരൊരുമിച്ചൊരു ജീവിതം തുടങ്ങുന്നു.

ഇതുവരെ പ്രണയവും കുസൃതിയും നിറഞ്ഞ സിനിമയുടെ ഗതി കീഴ്മേൽ മറിയുന്നത് ഇവരുടെ മകൻ
ജോഷ്വായുടെ പിറന്നാൾ ദിനത്തിലാണ്. കോൺസണ്ട്രേഷൻ ക്യാമ്പിലേയ്ക്ക്
അയയ്ക്കപ്പെടാനുള്ള ജൂതരിൽ ഗീഡോയും ജോഷ്വായും ഉൾപ്പെടുന്നു. ഇതറിയുന്ന ഡോറ,
സൈനികഓഫീസറുടെ അനുമതിയോടെ ക്യാമ്പിലേയ്ക്ക് എത്തുന്നു. പക്ഷേ സ്ത്രീകൾക്കായുള്ള
പ്രത്യേക സെക്ഷനിലായതിനാൽ അവർക്കൊരിക്കലും ഭർത്താവിനേയോ മകനേയോ അവിടെവെച്ച് കാണാൻ
സാധിക്കുന്നില്ല.

പിറന്നാൾദിനത്തിൽ താനൊരുക്കിയ വിനോദയാത്രയായിട്ടാണ് ക്യാമ്പിലേയ്ക്കുള്ള യാത്രയെ
കൊച്ചുജോഷ്വായുടെ മുന്നിൽ ഗീഡൊ അവതരിപ്പിക്കുന്നത്. അവന് കോൺസണ്ട്രേഷൻ
ക്യാമ്പെന്നാൽ ജയിക്കാനേറെ ബുദ്ധിമുട്ടുള്ള ഒരു റിയൽ ലൈഫ് ഗെയിമാകുന്നു. ആയിരം
പോയിന്റുനേടി ഒന്നാം സമ്മാനമായ യുദ്ധട്ടാങ്കർ സ്വന്തമാക്കുകയാണ് ജോഷ്വായുടെ
ലക്ഷ്യം. അമ്മയെച്ചോദിച്ച് കരയാതിരിക്കുന്നതും വിശന്നാലും കേക്കിനായി
വാശിപിടിക്കാതിരിക്കുന്നതുമൊക്കെ അവനു കളിനിയമങ്ങളാണ്.

കുട്ടികളേയും രോഗികളേയും വൃദ്ധരേയുമൊക്കെ പോറ്റുന്നത് അർത്ഥമില്ലെന്ന് കണ്ട്
'ഗ്യാസ്ചേംബർകുളി'യ്കായി ഇവരേയൊക്കെ കൊണ്ടുപോകുമ്പോൾ കുളിയ്കാനുള്ള മടികൊണ്ട്
കൊച്ചുജോഷ്വാ ഓടി രക്ഷപ്പെടുന്നുണ്ട്. അതിനുശേഷം ആരുടേയും കണ്ണിൽപ്പെടാതെ
ഒളിച്ചിരിക്കുകയെന്ന പുതിയകളിനിയമം കൂടി ഗീഡോയ്ക്ക് അവതരിപ്പിക്കേണ്ടിവരുന്നു.
ക്യാമ്പിലെ മറ്റുകുട്ടികളെല്ലാം ഇതുപോലെ ഒളിച്ചിരിക്കുന്നതുകൊണ്ടാണ് അവനാരേയും
കാണാനോ കളിക്കാനോ സാധിക്കാത്തതും എന്നും കൂടി ജോഷ്വാ വിശ്വസിക്കുന്നു.

ഒടുവിൽ  അമേരിക്കൻ സൈന്യം ക്യാമ്പുവളയുവാനെത്തുന്ന ഘട്ടത്തിൽ
ഡോറയെത്തേടിയിറങ്ങുന്ന ഗീഡോ സൈനികരാൽ പിടിക്കപ്പെടുന്നു.
വധിക്കുവാനായികൊണ്ടുപോകുമ്പോൾപ്പോലും ഒളിച്ചിരിക്കുന്ന ജോഷ്വായുടെ കാഴ്ചയിൽ
അതും കളിയുടെ ഭാഗമെന്നോണം അഭിനയിക്കുന്നുണ്ട് അയാൾ. ക്യാമ്പു പൂർണ്ണമായും
അമേരിക്കൻ സൈന്യം ഏറ്റെടുത്ത് യുദ്ധത്തിന്റെ ശബ്ദകോലാഹലങ്ങളൊക്കെയടങ്ങുമ്പോൾ
പുറത്തുവരുന്ന ജോഷ്വാ കാണുന്നത്  പെട്രോളിങ്ങിനായി കടന്നുവരുന്ന അമേരിക്കൻ
ടാങ്കറാണ്. കളിയിൽ ജയിച്ച തന്റെ മുന്നിലേയ്ക്ക് കൊണ്ടുവരുന്ന സമ്മാനമായി അതിനെ
കാണുന്ന ആ കുട്ടിയ്ക്ക് സന്തോഷം അടക്കാനാവുന്നില്ല. അതിലുണ്ടായിരുന്ന അമേരിക്കൻ
പട്ടാളക്കാരൻ അവനേയും കൂടി അതിൽ കയറാനനുവദിയ്ക്കുന്നു. അപ്പോൾ താഴെ മറ്റനേകം
ക്യാമ്പംഗങ്ങളോടൊപ്പം മോചിപ്പിക്കപ്പെട്ട അമ്മയെക്കണ്ട അവൻ, താൻ കളിയിൽ
ജയിച്ചവിവരം അമ്മയെ ചേർത്തണച്ചറിയിക്കുന്നിടത്ത് സിനിമ അവസാനിക്കുന്നു.

പശ്ചാത്തലത്തിൽ നടമാടുന്ന ക്യാമ്പിന്റെ ക്രൂരതകളൊക്കെയും നായകൻ തന്റെ തന്മയത്വം
കൊണ്ട് മറച്ചുവെയ്ക്കുന്നത് ജോഷ്വായിൽ നിന്നുമാത്രമല്ല, ഓരോപ്രേക്ഷകനിൽ
നിന്നുംകൂടിയാണ്. ജോഷ്വായുടെ പിഞ്ചുമനസ്സിനോളം നിഷ്കളങ്കത കൈമുതലായിരുന്നെങ്കിൽ
മുഴുനീളം ചിരിച്ചാസ്വദിക്കാനുള്ളത്രയും വകയുണ്ടാകുമ്പോഴും
യാഥാർത്ഥ്യത്തെക്കുറിച്ചുള്ള ബോധം നമ്മിൽ അസ്വസ്ഥത തസൃഷ്ടിച്ചുകൊണ്ടേയിരിക്കും.
 തൊഴിലന്വേഷിയായും കാമുകനായും കുടുംബസ്ഥനായും കോൺസണ്ട്രേഷൻക്യാമ്പന്തേവാസിയായും
പലവേഷത്തിൽ നമുക്കുമുന്നിലെത്തുമ്പോഴും  രസികത്തം വെടിയാതെ കാക്കുന്നുണ്ട്
നായകനായ ഗീഡോ.

റെസ്റ്റോറന്റ്  ജീവനക്കാരനായിരുന്ന കാലത്ത്  കടങ്കഥപ്രിയനായ ഒരു ഡോക്ടറുടെ
ചോദ്യങ്ങൾക്ക് കൗതുകത്തോടെ ഉത്തരം തേടുന്ന ഗീഡോ ക്യാമ്പിൽ വെച്ച് ആ ഡോക്ടറെ
വീണ്ടും കാണുമ്പോഴും അതേ ഭാവത്തിൽ തന്നെ കടങ്കഥകൾക്ക് മറുപടി പറയുന്നത് നമ്മെ
അദ്ഭുതപ്പെടുത്തും. അന്തേവാസികൾക്കായി നിർദ്ദേശങ്ങളറിയിക്കാനുള്ള
ഉച്ചഭാഷിണിയിലൂടെ തങ്ങളിവിടെ ക്യാമ്പിൽ സന്തോഷമായിരിക്കുന്നുവെന്ന് ഡോറയെ
അറിയിക്കുന്നത് അത്യന്തം ഊഷ്മളമായ ഒരു രംഗമാണ്. അവരുടെ അസ്സാന്നിദ്ധ്യത്തിലും ആ
സ്വരങ്ങൾ അവൾക്ക് പ്രതീക്ഷയും കരുത്തും നൽകിയിട്ടുണ്ടാവണം. എത്രകഠിനമെങ്കിലും
ജീവിതമെന്നത് നാമാഗ്രഹിക്കുവോളം സുന്ദരമായിരിക്കുമെന്നുള്ള ഒരു
ഓർമ്മെപ്പെടുത്തലാണീ ചലച്ചിത്രം.

മുതിർന്ന ജോഷ്വാ ആഖ്യാനം ചെയ്യുന്ന മട്ടിൽ അവതരിപ്പിച്ചിരിക്കുന്ന സിനിമയുടെ
കഥയും സംവിധാനവും നിർവ്വഹിച്ചിരിക്കുന്നത് നായകകഥാപാത്രത്തെ അവതരിപ്പിച്ച
റോബർട്ടോ ബെനിഞ്ഞിയാണ്. അദ്ദേഹത്തിന്റെ ജീവിതസഖിയായ നിക്കോള ബ്രാഷിയാണ് ഡോറയ്ക്ക്
ജീവൻ നൽകിയത്. മികച്ചനടനും മികച്ച അന്യഭാഷാചിത്രത്തിനുമടക്കമുള്ള ഓസ്കാറുകൾ
കരസ്ഥമാക്കിയ ഈ ചിത്രം കാണാതിരിക്കുന്നത് ചലച്ചിത്രപ്രേമിയല്ലാത്തവർക്കുപോലും
നികത്താനാവാത്ത ഒരു നഷ്ടമായിരിക്കും.

 കോളേജ് അദ്ധ്യാപികമാരുടെ വസ്ത്രധാരണസ്വാതന്ത്യത്തിൽ കൈകടത്താൻ പാടില്ലെന്ന്
സർക്കുലർ

ഉന്നത വിദ്യാഭ്യാസ സ്ഥാപനങ്ങളിലെ അദ്ധ്യാപികമാർക്ക് വസ്ത്രധാരണങ്ങളെക്കുറിച്ച്
മാനദണ്ഡങ്ങളൊന്നും നിലവില്ലാതിരുന്നപ്പോഴും സാരി നിർബന്ധമാണെന്നൊരു അലിഖിതനിയമം
കേരളത്തിലെ പല ഉന്നത വിദ്യാഭ്യാസസ്ഥാപനങ്ങളിലും അനുവർത്തിച്ചുവന്നിരുന്നു.
ഇതിനുമാറ്റം വരുത്തിക്കൊണ്ടുള്ള വിപ്ലവകരമായ സർക്കുലർ ഉന്നതവിദ്യാഭ്യാസവകുപ്പ്
പുറത്തിറക്കിയിരിക്കുന്നു. അദ്ധ്യാപികമാർക്ക് സാരി,ബ്ലൗസ് എന്ന വേഷം കൂടാതെ
ചുരിദാർ, സൽവാർകമ്മീസ് ഇവകൂടി അനുവദനീയമാണ് എന്നാണ്  37575/കെ1/2013/ഉ.വി.വ
എന്ന സർക്കുലർ നമ്പറിൽ 9/5/2014 ന് പുറത്തിറങ്ങിയ സർക്കുലർ പറയുന്നത്.

ഉന്നതവിദ്യാഭ്യാസവകുപ്പിന്റെ സർക്കുലർ

സാമൂഹികമാറ്റത്തിനനുസരിച്ച് കേരളത്തിലെ പുരുഷന്മാർ മുണ്ടുംഷർട്ടും എന്ന
വേഷത്തിൽ നിന്ന് ഷർട്ടും പാന്റും എന്ന രീതിയിൽ ചുവടുമാറ്റിത്തുടങ്ങിയപ്പോൾ
ആ മാറ്റം ഇവിടുത്തെ പുരുഷന്മാരായ അദ്ധ്യാപകരിലുമുണ്ടായി. അതുപോലെ മുണ്ടുംവേഷ്ടിയും
സാരി എന്നിവയിൽ നിന്നും ചുരിദാർ പോലുള്ള ഔപചാരികവേഷങ്ങളിലേയ്ക്ക്
കേരളീയസ്ത്രീകൾ മാറിത്തുടങ്ങി. അദ്ധ്യാപികമാർക്കിടയിലും ഈ സ്വാഭാവിക പരിണാമം
ഉണ്ടാകേണ്ടതാണ്. എന്നാൽ അലിഖിതനിയമങ്ങൾ ഏകപക്ഷീയമായി അടിച്ചേൽപ്പിക്കുന്ന
അധികാരികളുടെ വിവേചനപൂർണ്ണമായ നിലപാട് പലയിടങ്ങളിലും ഇതിനു തടസ്സം
നിൽക്കുന്നുണ്ട്. ഇതിനെതിരേ വ്യാപകമായി  പരാതി ഉണ്ടായതിന്റെ അടിസ്ഥാനത്തിലാണ്
ഉന്നതവിദ്യാഭ്യാസ വകുപ്പിന്റെ ഈ അറിയിപ്പ്.

അദ്ധ്യാപികമാരോടും വിദ്യാർത്ഥിനികളോടും വസ്ത്രധാരണത്തിന്റെ പേരിലുള്ള വിവേചനം
പാടില്ലെന്നു കാണിച്ച്  കേരളത്തിലെ പൊതുവിദ്യാഭ്യാസവകുപ്പ് 2008ൽ തന്നെ
സർക്കുലർ പുറത്തിറക്കിയിട്ടുണ്ട്. ഏയ്ഡഡ് അൺഏയ്ഡഡ് സ്ഥാപനങ്ങളുൾപ്പെടെ ഇത്
പാലിക്കുന്നുണ്ടെന്നുറപ്പുവരുത്തണമെന്ന് ജില്ലാ വിദ്യാഭ്യാസ ഓഫീസർമാർക്ക്
പ്രത്യേക നിർദ്ദേശവും നൽകിയിട്ടുണ്ട്.
പൊതുവിദ്യാഭ്യാസവകുപ്പിന്റെ സർക്കുലർ


നാടിന്റെ പുരോഗമനത്തിന്റെ ഗുണഫലങ്ങൾ ജനതയുടെ ഒരുപാതിയ്ക്ക് സ്വാഭാവികമായി
ലഭിക്കുമ്പോൾ മറുപാതി അതിനായി സമരം ചെയ്യേണ്ടിവരുന്നത് കഷ്ടമാണ്. എങ്കിലും നീതി
ഉറപ്പുവരുത്താൻ ഉന്നതവിദ്യാഭ്യാസവകുപ്പിന്റെ ഈ സർക്കുലർ സഹായിക്കുമെന്നതിൽ
സന്തോഷിക്കുന്നു.

 വനിതാദിനം

കഴിഞ്ഞ ദിവസം കോളേജിൽ നടന്ന വനിതാദിനാഘോഷത്തിൽ സംസാരിയ്ക്കുകയുണ്ടായി. സാധാരണ ഈ
പരിപാടി പെൺകുട്ടികൾക്കു മാത്രമെന്ന ലേബലിലൊക്കെയാണ് നടക്കാറുണ്ടായിരുന്നത്.
എന്നാൽ പതിവിനു വിപരീതമായി ഇക്കൊല്ലം സദസ്സിൽ പകുതിയിലേ ആൺകുട്ടികളാണെന്ന സന്തോഷം
ഉണ്ടായിരുന്നു. മാറ്റങ്ങളുണ്ടാക്കുവാൻ ധൈര്യമായി മുന്നിട്ടിറങ്ങൂ (Be Bold for
Change)എന്ന ഇക്കൊല്ലത്തെ വനിതാദിന മുദ്രാവാക്യത്തിലൂന്നിയായിരുന്നു സംസാരിയ്ക്കാൻ
ശ്രമിച്ചത്. പുരുഷവിദ്വേഷമായോ സർവ്വംസഹയായപെണ്ണിന്റെ ദയനീയതയോ ആയി
തെറ്റിദ്ധരിക്കപ്പെടാതെ ഈ വിഷയത്തിൽ വർത്തമാനം പറയാൻ നന്നേ ബുദ്ധിമുട്ടി.
പറഞ്ഞതൊക്കെ എങ്ങനെ മനസ്സിലാക്കിയുണ്ടാകും എന്നതും സംശയിക്കുന്നു.

സ്ത്രീകൾക്കെതിരായ അതിക്രമങ്ങൾ അവസാനിപ്പിക്കണമെന്നതാണ് വനിതാദിനത്തിലെ
'ഒറ്റമണിക്കൂർ കൂടിയിരുപ്പുകളിൽ' ഏറ്റവും ശക്തമായി ഉയർന്നു വരുവാറുള്ള ആവശ്യം. ഈ
അതിക്രമങ്ങളിൽ എന്നു പറയുമ്പോൾ പ്രത്യക്ഷത്തിലുള്ള ലൈംഗികാതിക്രമങ്ങളെയാണ്
ഉദ്ദേശിക്കുന്നതും. ഇതിൽ നിന്നും സുരക്ഷിതയായി എങ്ങനെ ജീവിയ്ക്കാം എന്ന്
പെണ്ണിനുള്ള ഉപദേശങ്ങളും കൂടെയുണ്ടാകും. അതോടെ അവസാനിയ്ക്കും ദിനാഘോഷങ്ങളൊക്കെ.
പങ്കെടുക്കുന്ന ഭൂരിപക്ഷത്തിനും ഈ വിഷയം സ്വന്തം കാര്യമല്ല. 'ഞാൻ ഒരു പെണ്ണിനേയും
ആക്രമിക്കുന്നില്ലല്ലോ' എന്നും 'ഞാൻ സൂക്ഷിച്ചൊക്കെ ജീവിക്കുന്നതു കൊണ്ട്
ഇരയാവേണ്ടി വരുന്നില്ലല്ലോ' എന്നും ഒക്കെയുള്ള ചിന്തകളോടെയാണ് മിക്കവരും
എത്തിയിട്ടുണ്ടാവുക. അതിക്രമത്തിന്റെ കഥകളൊക്കെ അരിശവും സഹതാപവും
സൃഷ്ടിയ്ക്കുമെങ്കിലും  മെഴുകുതിരി പ്രതിഷേധങ്ങളിലും സ്റ്റാറ്റസ് അപ്ഡേറ്റിലും
കൂടിവന്നാൽ സുഹൃത്ത് സദസ്സിലുള്ള ചർച്ചയിലും അതിന്റെ ബാധ്യതകൾ അവസാനിയ്ക്കും.

വീട്ടിലും കുടുംബത്തിലും റോഡിലും ബസ്സ്റ്റാൻഡിലുമെല്ലാം ആണിനും പെണ്ണിനും രണ്ടു
നീതിയാണുള്ളത്. ഈ ഇരട്ട നിയമങ്ങൾ ശരിയല്ല എന്നു പോലും തിരിച്ചറിയാതെയാണ്  ഭുരിപക്ഷം
ആണും പെണ്ണും ജീവിക്കുക. താനുൾപ്പെടെ ചുറ്റുമുള്ളവർക്ക് ബുദ്ധിമുട്ടുകൾ തീർക്കുന്ന
ഈ സോഷ്യൽ കോഡ് പരിപാലിക്കാനുള്ള തത്രപ്പാടിലാകും എല്ലാവരും. ഒറ്റയ്ക്കാണെങ്കിൽ
ആറുമണിയ്ക്കു മുന്നേ വീട്ടിലെത്താൻ പരക്കം പായുന്ന മകളും, അവൾക്ക് തുണയ്ക്ക് പോകാൻ
സാഹചര്യങ്ങളാൽ  കഴിയാതിരുന്ന അച്ഛനും ഒരുപോലെ വേദനിയ്ക്കുന്നുണ്ടാകും. ആ
ബുദ്ധിമുട്ടോർത്ത് തൊഴിൽ തേടിയുള്ള യാത്ര പോലും വേണ്ടെന്നു വെയ്ക്കാൻ പറയുന്ന
കുടുംബവും ഉണ്ടാകും.

കുടുംബങ്ങളുടെ ദൈനംദിനചര്യകളൊക്കെയും പെണ്ണിന്റെ പാപബോധത്തിനുമുകളിലാണ്
നിലകൊള്ളുന്നത്. താൻ കാലത്തുണർന്നില്ലെങ്കിൽ, വീട്ടിലാർക്കെങ്കിലും സമയത്ത്
പുറപ്പെട്ട് ജോലിയ്ക്കോ/പഠനത്തിനോ പോകാൻ കഴിഞ്ഞില്ലെങ്കിൽ, ആരെങ്കിലും
വിശന്നിരിയ്ക്കുന്നെങ്കിൽ, ധരിയ്ക്കാൻ അലക്കിയ വസ്ത്രങ്ങളില്ലെങ്കിൽ അതിന്റെയൊക്കെ
ഉത്തരവാദി താനാണെന്ന് ധരിയ്ക്കുന്ന വേദനിയ്ക്കുന്ന അമ്മമാരെ എത്രയോ
കണ്ടിരിക്കുന്നു. അത്തരം അവസരങ്ങളൊഴിവാക്കാൻ മടിയാതെ പണിയുന്ന അമ്മയും ഭാര്യയും
മകളും ഒക്കെ ഉള്ളതുകൊണ്ടുമാത്രം ഓടുന്ന യന്ത്രമാണ് കുടുംബങ്ങൾ. ഇവരെ
വാഴ്ത്തിപ്പാടാനുള്ള ദിവസമല്ല വനിതാദിനം. പകരം ഈ പാപഭാരത്തിൽ നിന്നും എല്ലാവരും
മോചിപ്പിക്കപ്പെടുന്ന നാളിലേയ്ക്കുള്ള ഒരു തുടക്കമെങ്കിലുമാകണം ഈ ദിവസം.

പക്ഷേ അതത്ര എളുപ്പമൊന്നുമല്ല എന്നതാണ് സത്യം. സ്വന്തം മുറിയും വസ്ത്രങ്ങളും സ്വയം
വൃത്തിയാക്കാൻ ഒരു ആൺകുട്ടി തയ്യാറായാൽ പോലും അവനത് ചെയ്യേണ്ടി വരുന്നത് തന്റെ
കുറ്റമാണെന്ന് കരുതുന്ന അമ്മയോ ഭാര്യയോ  പെങ്ങളോ ഉണ്ടെങ്കിൽ എന്തു ചെയ്യും?
അല്ലെങ്കിൽ അതിന്റെ പേരിൽ വീട്ടിലെ സ്ത്രീകളെ കുറ്റപ്പെടുത്തുന്ന അച്ഛനോ അയൽക്കാരോ
ബന്ധുക്കളൊ ഉണ്ടെങ്കിലോ? ഇവിടെയാണ് മാറ്റങ്ങൾക്കു വേണ്ടി ധൈര്യപൂർവ്വം
മുന്നിട്ടിറങ്ങേണ്ടത്. അത്തരം മാറ്റങ്ങൾക്കായുള്ള ശാഠ്യങ്ങൾ നിലവിലെ
സാമൂഹ്യസാഹചര്യങ്ങളാൽ തന്നെ കൂടുതലായി സാധിയ്ക്കുക ആണിനാവും എന്നതുകൊണ്ടാണ് ഇതു
കേൾക്കുവാൻ ആൺകുട്ടികൾ കൂടുതലുള്ള സദസ്സ് ലഭിച്ചതിൽ എനിയ്ക്ക് സന്തോഷം തോന്നിയത്.
കുടുംബത്തിലെയും പുറത്തെയും പണികൾ അഭിരുചിയ്ക്കുനുസരിച്ച്  അംഗങ്ങൾ പങ്കിടുന്നതിൽ
തെറ്റൊന്നുമില്ല, പക്ഷേ പങ്കുവെയ്ക്കലിന്റെ മാനദണ്ഡം ലിംഗപരമാകുന്നതാണ് നമ്മൾ
മാറ്റേണ്ടത്. പെൺകുട്ടി പാചകത്തിൽ മോശമാകുന്നതോ ആൺകുട്ടി ഡ്രൈവിങ്ങിൽ മോശമാകുന്നതോ
പ്രശ്നമല്ല, കുടുംബത്തിനുള്ളിൽ പരസ്പരം താങ്ങായി കുറവുകൾ മറികടക്കാൻ
സാധിയ്ക്കുന്നിടത്തോളം.

റോഡും ബസ്സ്റ്റാൻഡും തിയേറ്ററും ഉത്സവപ്പറമ്പുകളും അടങ്ങുന്ന പൊതുവിടങ്ങൾ
പെണ്ണുങ്ങളുടേതുകൂടിയാണെന്ന നാട്യമേ ഉണ്ടാകൂ പലപ്പോഴും. പെണ്ണിനേയും
പെൺകൂട്ടത്തേയും എന്തിന് പെണ്ണിനൊപ്പമുള്ള ആണിനെ പോലും ദുർബ്ബലരാക്കുന്ന
പെരുമാറ്റങ്ങളാണ് ഇവിടെ അനുഭവിയ്ക്കേണ്ടി വരിക. ഷോളിന്റെ നീളംമുതൽ ബ്രായുടെ
വള്ളിവരെ വിഷയമായി കമന്റുകൾ അല്ലെങ്കിൽ അത്തരം തുറിച്ചുനോട്ടങ്ങൾ അപരിചിതരിൽ
നിന്നുമുണ്ടാകുമ്പോൾ അത് പെട്ടെന്നുണ്ടാക്കുന്ന അരക്ഷിതബോധം വലുതാണ്. താനെന്ന
വ്യക്തി വെറും ശരീരമായി ചുരുങ്ങുന്നുവെന്ന ബോധ്യത്തിന്റെ ഞെട്ടൽ ഉടനെയൊന്നും
മാറില്ല. ഒരു നോട്ടമോ വാക്കോ അത്ര വലിയ കുത്സിതപ്രവൃത്തിയായി ചെയ്യുന്നവർക്ക്
തോന്നുകയില്ലായ്കയാൽ അതവരുടനേ മറന്നേക്കം. തങ്ങളൊരു സ്ത്രീവിരുദ്ധ പ്രവൃത്തിയുടെ
ഭാഗമാണെന്നവർ തിരിച്ചറിയുന്നുപോലും ഉണ്ടാകില്ല. പക്ഷേ പല വിലക്കുകളെയും തന്റേടം
അഭിനയിച്ചെങ്കിലും  മറികടന്ന് പൊതുവിടത്തിലേയ്ക്കെത്തുന്ന പെണ്ണിനെ തളർത്തുവാനും
പിന്നാക്കം വലിയ്ക്കുവാനും ഇതു ധാരാളം മതി. കാരണം ആരോടെങ്കിലും പരാതിപറഞ്ഞാൽ പോലും
നീയെന്തിനാ ഇപ്പോളവിടേയ്ക്കു പോയതെന്നും നീ  ശ്രദ്ധിയ്ക്കാഞിട്ടല്ലേയെന്നും
ഒക്കെയുള്ള കുറ്റപ്പെടുത്തലാവും പ്രിയപ്പെട്ടവരിൽ നിന്നുപോലും ഉണ്ടാവുക. പക്ഷേ
നോട്ടത്തിനും കമന്റിനുമപ്പുറം തോണ്ടലും തൊടലുമൊക്കെ ഉണ്ടായാൽ പോലും അതെല്ലാം
ചെയ്തവരുടെ തെറ്റാണെന്നും തനിയ്ക്ക് നിയമപരിരക്ഷ ഉറപ്പാണെന്നും പെൺകുട്ടികൾ
ഓർക്കുക.

പരിപാടിയ്ക്കിടയിൽ സ്ത്രീശാക്തീകരണത്തിനായി  പ്രദർശിപ്പിച്ച ഒരു ഹ്രസ്വ
ചിത്രമുണ്ടായിരുന്നു. പെൺകുഞ്ഞ് ജനിക്കുമ്പോൾ ഭാര്യയേയും കുട്ടിയേയും ഉപേക്ഷിച്ചു
പോകുന്ന ഭർത്താവ് ഒരു തെരുവോരക്കടയിലെ ടെലിവിഷനിൽ നിന്നും ഒളിംപിക് മെഡൽ ജേത്രികളായ
സാക്ഷിയുടേയും സിന്ധുവിന്റേയും വാർത്ത കേൾക്കുന്നു. പെൺകുട്ടികൾക്ക് ഇങ്ങനേയും ഒരു
പ്രോസ്പെക്റ്റ് ഉണ്ടെന്നു മനസ്സിലാക്കി മടങ്ങി വന്ന് കുഞ്ഞിനേയും അമ്മയേയും ഒപ്പം
കൂട്ടുന്നു. ഒറ്റബുദ്ധിയിൽ നല്ല സന്ദേശമെന്നൊക്കെ തോന്നുമെങ്കിലും സിനിമയിൽ ആഴത്തിൽ
വേരൂന്നുന്ന ആശയം എന്തൊക്കെയോ വലിയ കാര്യം പ്രതീക്ഷിച്ചു പെൺകുഞ്ഞുങ്ങളെ
വളർത്തുവാനാണ്. അപ്പോൾ പ്രതീക്ഷയ്കൊത്ത് അവർ വളർന്നില്ലെങ്കിൽ വീണ്ടും
ഉപേക്ഷിയ്ക്കപ്പെടുകതന്നെയായിരിക്കില്ലേ അവരുടെ വിധി.?മെഡലു വാങ്ങാൻ
കഴിഞ്ഞില്ലെങ്കിൽ അവരുടെ വ്യക്തിത്വം അംഗീകരിയ്ക്കപ്പെടുകില്ലെന്നാണോ? പെണ്ണായാലും
അല്ലെങ്കിലും കുഞ്ഞുങ്ങൾ വളർന്ന് സംതൃപ്തിയോടെ ജീവിയ്ക്കുന്നത് കാണുന്നതിൽ
ആഹ്ലാദിയ്ക്കുന്ന മാതാപിതാക്കളുണ്ടാകട്ടെ.

ട്രോൾ പേജുകൾ ജീവിതത്തിൽ നിന്നും രസകരമായ സംഭവങ്ങൾ അടർത്തിയെടുത്ത് നർമ്മഭാവന
കലർത്തുന്നവയാണ്.  പുറത്തറിയാതെ മുങ്ങുമായിരുന്ന ഒരുപാടുവർത്തകൾ അവർ
പുറത്തെത്തിച്ചിട്ടുമുണ്ട്. കോളെജ് വിദ്യാർത്ഥികൾ തന്നെ നേതൃത്വം നൽകുന്ന അത്തരം
പേജുകളിൽ വരുന്ന തിരിച്ചറിയാനാവാത്തവിധം ഇഴപിരിഞ്ഞ സ്ത്രീവിരുദ്ധത അവർ തന്നെ
തിരിച്ചറിയുന്നില്ല. മെക്ക്റാണി ഏതൊരു പെൺകുട്ടിയേയും പോലെ തന്നെ സുരക്ഷിതയാവണം,
പക്ഷേ അതു 59 ആങ്ങളമാർ കാണിയ്ക്കുന്ന കരുത്തിലാവേണ്ടതില്ല. പെങ്ങളായതുകൊണ്ടല്ല അവൾ
അതർഹിയ്ക്കുനതും. ആങ്ങളയായും കാമുകനായും കൂട്ടുകാരനായും കൂടെയുള്ള ആൺകുട്ടികൾ കരുതൽ
കാണിയ്ക്കേണ്ടത് ഷാളും സ്‌ലിറ്റും ശ്രദ്ധിച്ചുകൊണ്ടും അതിന് പ്രേരിപ്പിച്ചുകൊണ്ടും
അല്ല, അവളുടെ വ്യക്തിത്വത്തിന് ഒരു തടസ്സുവുമില്ലാതെ വികസിയ്ക്കുവാൻ, സ്വയം
പര്യാപ്തയാകുവാൻ നിങ്ങളുടെ അസ്സാന്നിദ്ധ്യത്തിലും ധൈര്യമായി മുന്നോട്ടുപോകുവാൻ
അവൾക്കാവും എന്നുറപ്പു വരുത്തിക്കൊണ്ടാണ്

അനുഭവതീക്ഷ്ണത കൊണ്ട് വിസ്മയിപ്പിച്ച എഴുത്തുകാരനാണ് ജയമോഹൻ. ആദ്യം
'നൂറുസിംഹാസനങ്ങളിലൂടെ'. ഇന്നിപ്പോൾ അത്മകഥാപരമായ 'ഉറവിടങ്ങളി'ലൂടെ. ഒറ്റയിരുപ്പിന്
വായിച്ചു തീരുവോളവും, പിന്നെ പുസ്തകം മടക്കിയിട്ടും വയനയുടെ ലഹരി
വിട്ടുമാറുന്നില്ല.

'ജയമോഹനെക്കുറിച്ചല്ല, ജയമോഹനിലൂടെയാണിപ്പുസ്തകം' എന്ന് അവതാരികയിൽ കല്പറ്റ നാരായണൻ
എഴുതിയത് പുറംചട്ടയിൽ കണ്ടെങ്കിലും അത് എനിക്കൊട്ടും മനസ്സിലായിരുന്നില്ല. പക്ഷേ ഈ
പുസ്തകത്തെ വിവരിക്കുവാൻ അതിലേറെ നല്ലൊരു വഴി ഇല്ലെന്ന് ഇപ്പോൾ തിരിച്ചറിയുന്നു.
ജയമോഹനിലൂടെ നാം കാണുന്ന ഒരു ലോകമുണ്ട്. കേരളത്തിൽ നിന്നടർന്നുപോയതുകൊണ്ട്
സാഹിത്യത്തിലും ചരിത്രത്തിലും അടയാളപ്പെടാതെ പോയെ തെക്കൻ തിരുവതാകൂറിന്റെ,
നാഞ്ചിനാടിന്റെ സാംസ്കാരികപരിസരം.

ഉറവെടുത്ത ഇടങ്ങളെ  ജയമോഹൻ ചികഞ്ഞെടുക്കുന്നത് ഓർമ്മകളിൽ നിന്നാണ്. പൂതപ്പാട്ടിൽ
തുടങ്ങുന്നതാണ് അമ്മയോർമ്മകൾ. ചങ്ങമ്പുഴയും ആശാനും  മുതൽ ഹെമിങ്ങ്വേയിലൂടെ
നീങ്ങുന്ന വായനകൾ നടത്തുന്ന അമ്മ രാമായണശീലുകൾക്കിടയിൽ ചിന്താവിഷ്ടയായ സീതയെക്കൂടി
ചേർത്ത് വായിക്കുന്ന സരസയാണ്. പക്ഷേ മുൻകോപിയായ അച്ഛൻ എത്തുന്നതോടെ മൂകമാകുന്നതാണ്
അവരുടെ വീട്.

'ഒഴിമുറി' ചലച്ചിത്രത്തിൽ കണ്ട, ഉള്ളിൽ വാത്സല്യം നിറയുമ്പോഴും കടുത്ത കോപത്തോട
തല്ലുകയുംശകാരിക്കുകയും ചെയ്യുന്ന ഒരു മനുഷ്യനെ യഥാർത്ഥജീവിതത്തിൽ എനിയ്ക്ക്
സങ്കല്പിക്കാനാവില്ലായിരുന്നു. പക്ഷേ ജയമോഹൻ സ്വന്തം അച്ഛനെത്തന്നെയാണതിൽ
കാണിച്ചുതന്നതെന്ന ഞെട്ടൽ മാറാതെനിൽക്കുന്നു. തന്നോടച്ഛൻ കാര്യപ്പെട്ട് സംസാരിച്ച
ഒരു (അപൂർവ്വ)സന്ദർഭം ഓർത്തെടുക്കുന്നുണ്ട് അദ്ദേഹം. 'അച്ഛൻ എന്നോടല്ല സംസാരിച്ചത്,
കാറ്റിനോടാണ്' എന്ന വിധമാണ് ആ മനുഷ്യൻ.

ജയമോഹനിലെ ചരിത്രകാരനാണ് പിന്നീട് സംസാരിക്കുന്നത്. തെക്കൻതിരുവതാംകൂറിന്റെ
വാമൊഴിക്കഥകളും വയലേലകളും കോവിലുകളും കുളങ്ങളും ഒക്കെ ആ വർത്തമാനത്തിൽ
പങ്കെടുക്കുന്നു. നാഞ്ചിനാട്ടെ സിവിൽ രേഖകൾ പലതും സർക്കാർ ആർക്കൈവിലിരിക്കുമ്പോഴും
അവ വേണ്ടവിധം പഠിക്കപ്പെടുന്നില്ല. 'നിർമ്മിച്ചു'കൊണ്ടിരിക്കുന്ന മോണോലിത്തിക്കായ
കേരളചരിത്രത്തിന്റെ പഴമയ്ക്കും പെരുമയ്ക്കും പറ്റിയ  ചേരുവകളല്ല അതിലെന്നതുകൊണ്ടാണ്
അവ തമസ്കരിക്കപ്പെടുന്നത് എന്നു പി. കെ. ബാലകൃഷ്ണന്റെ വാക്കുകളൊടെ എഴുത്തുകാരനും
പറയുന്നു.

തികച്ചും തന്നിലേയ്ക്കു  തിരിച്ചുവെച്ച കണ്ണാടിയായി ഈ പുസ്തകം മാറുന്നത് 'മകൾ,
അമ്മ, സ്ത്രീ' എന്ന ഒരു അദ്ധ്യായത്തിലാണ്. അലച്ചിലിന്റെ ഒരു ജീവിതഘട്ടവും, ഇടയിൽ
കണ്ടുമുട്ടിയ ആഴത്തിൽ ഓർമ്മകൾ അവശേഷിപ്പിച്ച ചില വ്യക്തികൾ സംഭവങ്ങൾ ഒക്കെ ഇവിടെ
കാണും. ഭാര്യ അരുൾമൊഴിയുമായുള്ള ആത്മബന്ധത്തിന്റെ ആഴം ജയമോഹൻ വിവരിക്കുന്നുണ്ട്.
കൊതിപ്പിക്കുന്നതാണത് . ഇതൊരു നോവലിലെ കഥാപാത്രം പറഞ്ഞാൽ 'കാല്പനികം' എന്നു താൻ
തന്നെ മുദ്രയടിച്ചേക്കും എന്നും അദ്ദേഹം തന്നെ പറയുന്നു.

'പൂർവ്വികർ ബാക്കിവെയ്ക്കുന്ന അടയാളങ്ങളിൽ'അവിശ്വസനീയമായ മനസ്ഥൈര്യവും
തന്റേടവുമുള്ള തിരുവിതാംകൂർ അമ്മച്ചിമാരെ സ്വന്തം അച്ഛന്റെ അമ്മയിലൂടെ അദ്ദേഹം
ഓർത്തെടുക്കുന്നുണ്ട്. 'തലനൂർത്ത് നടക്കടി' എന്നു മകന്റെ ഭാര്യയോട് പറയുന്ന,
സ്വത്തിടപാടുകളും, കൃഷിവ്യാപാരങ്ങളും നോക്കിനടത്തുന്ന ആ അമ്മച്ചി നാഞ്ചിനാട്ടെ
അത്തരം ഒരുപാടുപേരിൽ ഒരാൾ മാത്രമായിരുന്നു. 'ഒഴിമുറി' കണ്ടിട്ടുണ്ടെങ്കിൽ ഈ ചിത്രം
നിങ്ങൾക്ക് കൃത്യമായി ഓർത്തെടുക്കാം. തന്റെ അമ്മയ്ക്കോ ഭാര്യ അരുൾമൊഴിയ്ക്കോ
ഒരിയ്ക്കലും ആ ആജ്ഞാഭാവം കൈവരിക്കാനാവില്ലെന്നും ജയമോഹൻ കൂട്ടിച്ചേർക്കുന്നുണ്ട്.

അവസാന അദ്ധ്യായം തികഞ്ഞ ജീവിതഭാവനയാണ്. റബറും തോട്ടങ്ങളും ഒക്കെ വ്യാപകമാകുന്നതിനു
മുമ്പ് കാടിനും പടർപ്പിനുമൊപ്പം വളർന്ന് പന്തലിച്ച മലനാട്ടിലെ യക്ഷികളാണ് ഇതിലെ
കഥാപാത്രങ്ങൾ. കാമം കൊണ്ട് മയക്കുന്ന ഈ സുന്ദരികളെ നാടു വളർന്നപ്പോൾ പലയിടത്തായി
തളച്ച ഓർമ്മയിലെ കഥകൾക്കൊപ്പം എഴുത്തുകാരൻ പുസ്തകത്തിനും പൂട്ടിടുന്നു.

പുസ്തകത്തിൽ പലയിടത്തും എഴുത്തുകാരൻ എന്ന നിലയിൽ തന്നെപ്പറ്റി സൂചിപ്പിക്കുമ്പോൾ
അഭിമാനത്തോടെ മാത്രം പറയുന്ന ആ അത്മവിശ്വാസത്തിനും കൂടി സലാം

Hidden Figures: കാണാമറയത്ത് കണക്കുകൂട്ടിയവർ

1960കളിൽ നാസയുടെ ബഹിരാകാശഗവേഷണങ്ങളിൽ സുപ്രധാനപങ്കുവഹിച്ച ആഫ്രിക്കൻ-അമേരിക്കകാരായ
മൂന്നു വനിതകളുടെ ജീവിതമാണ് Hidden Figures എന്ന സിനിമ പങ്കുവെക്കുന്നത്.
വിഷമംപിടിച്ചതും നീണ്ടതുമായ കണക്കുകൂട്ടലുകൾ ധാരാളമായി നടത്തുവാൻ ഗണിതവിദഗ്ദ്ധരെ
അന്ന് കംപ്യൂട്ടറുകളായി (കണക്കുകൂട്ടുന്നവർ എന്ന അർത്ഥത്തിൽ തന്നെ)
നിയമിച്ചിരുന്നു. നാസയിലെ  കറുത്തവർഗ്ഗക്കാരായ കംപ്യൂട്ടർ വനിതകൾക്കായുള്ള ഒരു
യൂണിറ്റിലെ അംഗങ്ങളായിരുന്ന മേരി ജാക്സൺ, കാതറിൻ ഗോബ്ൾ, ഡൊറോത്തി വോഗൻ എന്നിവരാണ്
2017ൽ പുറത്തിറങ്ങിയ ഈ ഹോളിവുഡ് ചിത്രത്തിലെ കേന്ദ്രകഥാപാത്രങ്ങൾ.

കണക്കുകൂട്ടലുകാർ എന്നതിനപ്പുറത്തേയ്ക്ക് പ്രോഗ്രാമിങ്ങിലും, എഞ്ചിനീയറിങ്ങിലും,
അനലിറ്റിക് ജ്യോമട്രിയിലുമൊക്കെയായി  ഉയരങ്ങൾ താണ്ടാനായുമ്പോൾ അതിനു തടയിടുന്ന
വിവേചനത്തിന്റെ ചില്ലുമച്ചുകൾ അവർ തച്ചുടയ്ക്കുന്ന സന്ദർഭങ്ങൾ സിനിമയിൽ ഏറെയുണ്ട്.
ആവേശത്തേക്കാളും അഭിമാനത്തേക്കളുമേറെ വേദനയാണ് ആ സന്ദർഭങ്ങൾ നമുക്ക് സമ്മാനിക്കുക.

വംശീയവേർതിരിവ് അമേരിക്കയിലെ ലോകോത്തരസാങ്കേതിക സ്ഥാപനത്തിൽ ഏതാനും
പതിറ്റണ്ടുകൾക്കു മുമ്പുപോലും ഇത്രമേൽ രൂക്ഷമായിരുന്നുവെന്നത്
ഞെട്ടിപ്പിക്കുന്നതാണ്. കറുത്തവനിതകളുടെ കംപ്യൂട്ടിങ്ങ് വിഭാഗത്തിൽ നിന്നും നാസയുടെ
സ്പേസ് പ്രോഗ്രാമിലെ കമ്പ്യൂട്ടറായി നിയമനം ലഭിച്ച ശേഷം കാപ്പിപ്പാത്രത്തിലും
മൂത്രപ്പുരയിലും ഒക്കെയായി പലവിധത്തിലുള്ള വിവേചനങ്ങളിലൂടെയാണവർ കടന്നുപോകുന്നത്.
കറുത്തവർക്കുള്ള മൂത്രപ്പുരയ്ക്കായി മുക്കാൽ കിലോമീറ്ററോളം അക്ഷരാർത്ഥത്തിൽ തന്റെ
കണക്കുകടലാസുകളും കൊണ്ട് ഓടിപ്പോയി വരേണ്ടുന്നുണ്ട് കാതറിന്.

'There is no protocol for women to attend pentagon briefing' എന്നു പറയുന്ന
സീനിയർ എഞ്ചിനീയറോട് 'There is no protocol for a man in space' എന്നു പറഞ്ഞാണ്
നാസയുടെ ബഹിരാകാശ ദൗത്യത്തിന്റെ പാത കണക്കുകൂട്ടുന്ന കാതറിൻ അതിനാവശ്യമായ വിവരങ്ങൾ
കിട്ടേണ്ടുന്ന മീറ്റിങ്ങിൽ പങ്കെടുക്കാൻ പോകുന്നത്.

മേരിയ്ക്ക് നാസയുടെ എഞ്ചിനീയറിങ്ങ് വിഭാഗത്തിലേയ്ക്ക് അപേക്ഷിയ്ക്കണമെങ്കിൽ
പൂർത്തിയാകേണ്ടുന്ന കോഴ്സ് വെള്ളക്കാർക്കുള്ള കോളേജിൽ മാത്രമാണുള്ളത്.
അവിടേയ്ക്കുള്ള പ്രവേശനാനുമതിയ്ക്കായി അവർ കോടതിയിൽ വരെ പോകേണ്ടിവരുന്നു. നാസയിലെ
ആദ്യത്തെ കറുത്തവർഗ്ഗക്കാരിയായ എഞ്ചിനീയറാകുന്നു പിന്നീടവർ.

ഡൊറോത്തി കമ്പ്യൂട്ടിങ്ങ് വിഭാഗത്തിന്റെ മേൽനോട്ടക്കാരിയാണെങ്കിലും ആ നിലയിൽ ഒരു
സ്ഥിരനിയമനം അവർക്കു നൽകുവാൻ മടികാണിക്കുന്നു നാസ. കണക്കുകൂട്ടൽ ജോലിയുടെ ഭാവി
പ്രോഗ്രാമിങ്ങിലാണെന്നു തിരിച്ചറിയുന്ന ഡൊറൊത്തിയ്ക്ക് ഫോർട്രാൻ പഠിയ്ക്കുവാനുള്ള
ഒരു പുസ്തകം പോലും ലഭിയ്ക്കുന്നില്ല. കറുത്തവംശജർക്കുള്ള ലൈബ്രറി സെക്ഷനിൽ
അതില്ലാത്തതുതന്നെ കാരണം.  വെള്ളക്കാർക്കുള്ള ഇടത്തിൽനിന്നും അവരെ
ഇറക്കിവിടുന്നുമുണ്ട്. അതിനിടയിൽ മോഷ്ടിച്ചെടുത്ത പുസ്തകത്തിൽ നിന്നും പഠിച്ച്,
ടീമംഗങ്ങളെ പഠിപ്പിച്ച് IBM മെഷീൻ പ്രോഗ്രാമിങ്ങ് വിഭാഗത്തിലേയ്ക്ക് ഒടുവിൽ അവർക്കു
നിയമനം ലഭിക്കുന്നു.

ഈ പോരാട്ടങ്ങൾക്കിടയിലും മൂവരുടേയും വ്യക്തിജീവിതവും അവർക്കിടയിലെ ചങ്ങാത്തവും
ഒക്കെയുള്ള രസകരമായ സന്ദർഭങ്ങളും ഈ ചലച്ചിത്രത്തിലുണ്ട്. നാസയുടെ
മനുഷ്യബഹിരാകാശപേടകത്തിന്റെ വിക്ഷേപണത്തോടനുബന്ധിച്ച ഉദ്വേഗഭരിതമായ നിമിഷങ്ങളും ആ
ദൗത്യത്തിൽ ഇവരുടെ പങ്കും ഒപ്പം കാണാം.

ഹിഡൻ ഫിഗേഴ്സ്, പൊരുതി വിജയിച്ചവരുടെ കഥയാണ്. വിവേചനങ്ങളിൽ തളരാതെ പോരാടാൻ
കഴിഞ്ഞതുകൊണ്ടു മാത്രം പെരുമ നേടിയവർ. അതു സാധിയ്ക്കാതെ മൺമറയുന്ന പ്രതിഭകളും
നമുക്കു ചുറ്റിലും അനേകമുണ്ടാകുമെന്ന ഒരു ഓർമ്മപ്പെടുത്തൽ കൂടിയാണ് തിയോഡാർ മെൽഫി
തിരക്കഥയെഴുതി സംവിധാനം ചെയ്ത ഈ ചലച്ചിത്രം.
