സ്വതന്ത്രസോഫ്‌റ്റ്‌വെയറും അതിനപ്പുറവും - റിച്ചാർഡ് സ്റ്റാൾമാൻ


സ്വതന്ത്ര 2014 കോൺഫറൻസിൽ ഡോ. റിച്ചാർഡ് സ്റ്റാൾമാൻ നടത്തിയ
മുഖ്യപ്രഭാഷണത്തിന്റെ പൂർണ്ണരൂപം മൂന്നുഭാഗങ്ങളായി പ്രസിദ്ധീകരിയ്ക്കുന്നു .

ആദ്യഭാഗം | രണ്ടാം ഭാഗം | മൂന്നാം ഭാഗം

നിങ്ങളോടൊരു അഭ്യർത്ഥനയോടുകൂടി ഞാൻ തുടങ്ങട്ടെ. നിങ്ങളെന്റെ
ചിത്രങ്ങളെടുക്കുകയാണെങ്കിൽ ദയവുചെയ്തു് അവ ഫേസ്‌ബുക്കിലോ ഇൻസ്റ്റാഗ്രാമിലോ
ഇടരുതു്. ആ കമ്പനിയൊരു ഭീമാകാരമായ നിരീക്ഷണയന്ത്രമാണു്. അതു് ഉപയോഗിക്കുന്നവരെ അതു്
തുടർച്ചയായി നിരീക്ഷിക്കുന്നു. കമ്പനി മറ്റുള്ളവരെയാണു് ഉപയോഗിക്കുന്നതു്,
മറിച്ചല്ല. അതുകൊണ്ടു്, കമ്പനിയുടെ ഉപയോക്താക്കൾ എന്നല്ല, കമ്പനിയാൽ
ഉപയോഗിക്കപ്പെടുന്നവർ എന്നാണു് ഞാനവരെ വിളിക്കുന്നതു്. കൂടാതെ നെറ്റിലുള്ള
മറ്റെല്ലാവരെയും നിരീക്ഷിക്കാൻ കമ്പനി ശ്രമിക്കുന്നു. ആരുടെയെങ്കിലും ചിത്രം
നിങ്ങൾ ഫേസ്‌ബുക്കിലിട്ടാൽ ആ വ്യക്തിയെ നിരീക്ഷിക്കാനുള്ള ഒരു മാർഗ്ഗംകൂടി
നിങ്ങൾ അവർക്കു് നൽകുകയാണു്. അതുകൊണ്ടു് അങ്ങനെ ചെയ്യുന്നതു് നിങ്ങളുടെ
സുഹൃത്തിനോടുള്ള മോശമായ പെരുമാറ്റമാവുന്നുണ്ടു്, എന്നോടും മോശമായ
പെരുമാറ്റമാവുമതു്. അതുകൊണ്ടു്, ദയവുചെയ്തു് ഫേസ്‌ബുക്കിലോ ഇൻസ്റ്റാഗ്രാമിലോ
ചിത്രം വേണ്ട. കൂടാതെ ഫേസ്‌ബുക്കിനാൽ ഉപയോഗിക്കപ്പെടുന്നവരാകാതിരിക്കാൻ ഞാൻ
നിങ്ങളെ ഉപദേശിക്കുന്നു.



രണ്ടാമതായി, ഈ പ്രസംഗത്തിന്റെ ശബ്ദമോ വിഡിയോയോ നിങ്ങൾ
രേഖപ്പെടുത്തുന്നുണ്ടെങ്കിൽ ദയവുചെയ്തു് സ്വതന്ത്രസോഫ്റ്റ്‌വെയറിനെ
അനുകൂലിക്കുന്ന ഫോർമാറ്റുകളിൽ മാത്രം അതു വിതരണം ചെയ്യുക. ഒജിജി, അഥവാ ഓഗ്
(ogg) ഫോർമാറ്റുകളോ വെബെം (webm) ഫോർമാറ്റുകളോ മാത്രം ഉപയോഗിയ്ക്കുക. 'എംപി'
എന്നതിൽതുടങ്ങുന്ന ഫോർമ്മാറ്റുകളിലൊന്നിലും ദയവുചെയ്തു് ഈ പ്രസംഗത്തിന്റെ
പകർപ്പുകൾ വിതരണം ചെയ്യാതിരിയ്ക്കുക. കാരണം ആ ഫോർമാറ്റുകൾ പല രാജ്യങ്ങളിലും
പേറ്റന്റ് ചെയ്തിരിക്കുകയാണു്. മറ്റെല്ലാത്തിനും പുറമെ പകർപ്പുകൾ ഫ്ലാഷ്
ഫോർമാറ്റിൽ വിതരണം ചെയ്യുന്നതൊഴിവാക്കൂ. ദയവുചെയ്തു് ഈ പ്രസംഗം യൂട്യൂബിൽ
ഇടരുതേ. വിൻഡോസ് മീഡിയ പ്ലെയർ, റിയൽ പ്ലെയർ, ക്വിക്‌ടൈം എന്നീ രീതികളിലുള്ള
വിതരണവും ദയവായി ഒഴിവാക്കൂ. വിശേഷിച്ചു് ക്വിക്ടൈമിൽ. ദയവുചെയ്തു് ഐട്യൂൺസിൽ
ഈ പ്രസംഗം ലഭ്യമാക്കരുതേ. ഐട്യൂൺസ് കേൾക്കാനായി സ്വതന്ത്രമല്ലാത്ത
സോഫ്റ്റ്‌വെയർ പ്രവർത്തിപ്പിക്കാൻ മനുഷ്യർ നിർബ്ബന്ധിതരാകുന്നു.
ജനങ്ങൾക്കു് ഐട്യൂൺസ് പ്രവർത്തിപ്പിക്കാനായി വികസിപ്പിച്ച
സ്വതന്ത്രസോഫ്റ്റ്‌വെയർ ആപ്പിൾ മനഃപൂർവ്വം ഉപയോഗശൂന്യമാക്കി. അതുകൊണ്ടു്
യാതൊന്നും ഐട്യൂൺസിലൂടെ വിതരണം ചെയ്യാൻ പാടില്ല. അതു് മഹാ ചീത്തയാണു്.
ഇവ അടുത്ത കാര്യത്തിലേയ്ക്ക് നമ്മെ എത്തിക്കുന്നു. സ്വതന്ത്രമല്ലാത്ത
സോഫ്റ്റ്‌വെയർ പ്രവർത്തിപ്പിക്കാൻ ഈ പ്രസംഗം വിതരണംചെയ്യാനുപയോഗിക്കുന്ന
വെബ്സൈറ്റ് ഉപയോക്താക്കളെ നിർബ്ബന്ധിക്കുന്നില്ല എന്നും തികച്ചും സ്വതന്ത്രമായ
സോഫ്റ്റ്‌വെയറുപയോഗിച്ചു് തങ്ങളുടെ കമ്പ്യൂട്ടറിലേക്കു് പകർത്താൻ
അനുവദിക്കുകയും ചെയ്യുമെന്നു് ഉറപ്പുവരുത്തണേ. അതായതു് ഇതു് യൂട്യൂബിൽ ഇടരുതെന്നു
തന്നെ. നോക്കൂ, യൂട്യൂബിൽ രണ്ടു് സാധ്യതകളുണ്ടു്, ഓരോന്നിനും ഓരോ
പ്രശ്നവുമുണ്ടു്. അതിലെ എച്ടിഎമ്മെൽ സാധ്യത നിങ്ങളെ സ്വതന്ത്രമല്ലാത്ത
ജാവാസ്ക്രിപ്റ്റ് കോഡ് പ്രവർത്തിപ്പിക്കാൻ ആവശ്യപ്പെടുന്നു. ഫ്ലാഷിന്റെ പ്രശ്നം
പറഞ്ഞല്ലോ. പിന്നെ ദയവുചെയ്തു് ഈ പ്രസംഗം ക്രിയേറ്റീവ് കോമൺസ് നോ ഡെറിവേറ്റിവ്സ്
ലൈസൻസിൽ വിതരണം ചെയ്യൂ, കാരണം ഇതു് ഒരു പ്രത്യേക കാഴ്ചപ്പാടിന്റെ അവതരണമാണു്.

അപ്പോൾ, കമ്പ്യൂട്ടിങ് പ്രവർത്തനത്തിന്റെ തുടക്കമെന്നു പറയുന്നതു്
നിങ്ങളുപയോഗിക്കുന്ന എല്ലാ സോഫ്റ്റ്‌വെയറും സ്വതന്ത്രമെന്നു് ഉറപ്പാക്കുകയാണു്.
ഫ്രീ സോഫ്റ്റ്‌വെയറെന്നു ഞാൻ പറയുമ്പോൾ, ഞാൻ സംസാരിക്കുന്നതു്
സ്വാതന്ത്ര്യത്തെക്കുറിച്ചാണു്, വിലയെക്കുറിച്ചല്ല. വെറുതെ ലഭിക്കുന്ന
സോഫ്റ്റ്‌വെയറിനെക്കുറിച്ചല്ല ഞാൻ സംസാരിയ്ക്കുന്നതു്. പണം കൊടുക്കാതെ
നിങ്ങൾക്കു് ഒരു പകർപ്പുകിട്ടി എന്നല്ല ഞാനുദ്ദേശിച്ചതു്. വാസ്തവത്തിൽ, ഒരു
പകർപ്പു ലഭിക്കാനായി പണംകൊടുത്തോ ഇല്ലയോ എന്നതു് ധാർമ്മികമായി പ്രസക്തമേയല്ല;
രണ്ടിലും തെറ്റില്ല. ധാർമ്മികമായി നിർണ്ണായകമായിട്ടുള്ളതു് സോഫ്റ്റ്‌വെയർ
നിങ്ങൾക്കു് ലഭിച്ചുകഴിയുമ്പോൾ അതു് നിങ്ങളുടെ സ്വാതന്ത്ര്യത്തെ
ബഹുമാനിക്കുന്നുണ്ടോ എന്നുള്ളതാണു്. അതുകൊണ്ടു് ഫ്രീ സോഫ്റ്റ്‌വെയർ എന്നു
പറയുന്നതു് സ്വാതന്ത്ര്യത്തെ ബഹുമാനിക്കുന്ന സോഫ്റ്റ്‌വെയറാണു്. നമുക്കതിനെ 'മുക്ത്
'എന്നോ 'മുക്തോ' എന്നോ 'സ്വതന്ത്ര സോഫ്റ്റ്‌വെയർ' എന്നോ വിളിക്കാം.

ഇംഗ്ലിഷിൽ ഈ ആശയം വ്യക്തമാക്കുന്നതിനു്, ഫ്രീ എന്ന പദത്തിനു്
അവ്യക്തതയുള്ളതുകൊണ്ടു്, ഫ്രീ എന്നു പറയുമ്പോൾ ഫ്രീ സ്പീച് (സ്വതന്ത്രമായ
ആശയവിനിമയം) എന്നാണു് ചിന്തിക്കുക, ഫ്രീ ബീയർ (പണംകൊടുക്കാതെ ലഭിക്കുന്ന ബിയർ)
എന്നല്ല. ഒരു പ്രോഗ്രാം സ്വതന്ത്രമല്ലാത്തപ്പോൾ നാമതിനെ 'അസ്വതന്ത്രവും,
കുത്തവകാശമുള്ളതും, ഉപയോക്താവിനെ കീഴ്‌പെടുത്തുന്നതുമായ സോഫ്റ്റ്‌വെയർ' എന്നു
വിളിക്കും, കാരണം ഓരോ അസ്വതന്ത്ര സോഫ്റ്റ്‌വെയറും അന്യായമായ അധികാരം
സൃഷ്ടിക്കുന്നു. അതു് പ്രോഗ്രാമിന്റെ ഉപയോക്താവിന്റെ മേൽ പ്രോഗ്രാമിന്റെ
നിർമ്മാതാവിനു് അധികാരം നൽകുന്നു. ഇതു തീർത്തും അന്യായമാണു്. അസ്വതന്ത്ര
സോഫ്റ്റ്‌വെയർ നിലനിൽക്കരുതു്. ഒരു അസ്വതന്ത്ര പ്രോഗ്രാം ഒരുതരം ഡിജിറ്റൽ
കോളനിവൽക്കരണം സൃഷ്ടിക്കുന്നു. ഏതു് കോളനിസംവിധാനവുമെന്നപോലെ ഇതും ഇരകളെ
വേർതിരിച്ചും നിസ്സഹായരായും നിർത്തുന്നു. ഈ കാര്യത്തിൽ, അവർ
വേർതിരിയ്ക്കപ്പെടുന്നതിനു കാരണം പ്രോഗ്രാം മറ്റുള്ളവർക്കു്
നൽകുന്നതിൽനിന്നു് ഉപയോക്താക്കൾ വിലക്കപ്പെട്ടിരിക്കുന്നു എന്നതാണു്.
പ്രോഗ്രാമിന്റെ മൂലരൂപം (source code) ഇല്ലാത്തതുകൊണ്ടാനു് അവർ
നിസ്സഹായരാകുന്നതു്. അവർക്കതിൽ മാറ്റംവരുത്താനുള്ള അധികാരവും ഇല്ല. അതു്
യഥാർത്ഥത്തിൽ എന്താണു ചെയ്യുന്നതു് എന്നു പഠിക്കാൻപോലും ആവില്ല. അതുകൊണ്ടു്
സോഫ്റ്റ്‌വെയർ സ്വതന്ത്രമാവണം. പക്ഷേ എന്തുകൊണ്ടു്?


സ്വാതന്ത്ര്യമെന്നാൽ സ്വന്തം ജീവിതത്തെ സ്വയം നിയന്ത്രിയ്ക്കാനാകുകയെന്നതാണു്.
അതായതു് നിങ്ങളുടെ ജീവിതത്തിൽ എന്തുചെയ്യണമെന്നു് നിങ്ങൾ തീരുമാനിക്കുന്നു.
എന്നാൽ നിങ്ങൾക്കു് തോന്നിയതെന്തും ചെയ്യാമെന്നു് ഇതർത്ഥമാക്കുന്നുമില്ല.
കാരണം വേറെയും മനുഷ്യരുണ്ടു്, അവർക്കുമുണ്ടു് അവകാശങ്ങൾ. പക്ഷേ നിങ്ങളുടെ
ജീവിതത്തിൽ എന്തു ചെയ്യണമെന്നു് നിങ്ങളാണു് തീരുമാനിക്കുന്നതെന്ന
അർത്ഥമതിനുണ്ടു്. നിങ്ങളുടെ ജീവിതത്തിലെ പ്രവർത്തനങ്ങളെ
സ്വയംനിയന്ത്രിക്കാനാകുക എന്നതും അതിന്റെ ഭാഗമാണു്. കമ്പ്യൂട്ടറും
സോഫ്റ്റ്വെയറുമുപയോഗിച്ചാണു് നിങ്ങളുടെ പ്രവർത്തനങ്ങളെങ്കിലോ? പ്രവർത്തനങ്ങളെ
സ്വയം നിയന്ത്രിക്കാനാകുകയെന്നാൽ സോഫ്റ്റ്വെയറിനെ
നിയന്ത്രിക്കാനാകേണ്ടിയിരിക്കുന്നു. അതാണിവിടെ നിർണ്ണായകമായ കാര്യം.
ഉപയോക്താക്കൾ നിയന്ത്രിക്കുന്ന സോഫ്റ്റ്വെയറാണു് സ്വതന്ത്രസോഫ്റ്റ്‌വെയർ.
ഉപയോക്താക്കളെ നിയന്ത്രിക്കുന്നതാണു് കുത്തകാവകാശമുള്ള സോഫ്റ്റ്‌വെയർ.
സോഫ്റ്റ്‌വെയറിനെ സംബന്ധിച്ചു് ഈ രണ്ടു സാധ്യതകളേയുള്ളൂ. ഏതു പ്രോഗ്രാമിനും
ഒന്നുകിൽ ഉപയോക്താക്കൾ അതിനെ നിയന്ത്രിക്കുന്നു, അല്ലെങ്കിൽ അതു്
ഉപയോക്താക്കളെ നിയന്ത്രിക്കുന്നു. മറ്റൊരു സാധ്യതയില്ല. ഉപയോക്താവ് പ്രോഗ്രാമിനെ
നിയന്ത്രിക്കുമ്പോൾ അതു് സ്വതന്ത്ര സോഫ്റ്റ്‌വെയറാണു്. സ്വതന്ത്ര സോഫ്റ്റ്‌വെയർ
എന്ന പേരു് ഉചിതമാകുന്നതു് ഈ അർത്ഥത്തിലാണു്. കാരണം ഉപയോക്താക്കൾക്കു്
പ്രോഗ്രാമിനെ നിയന്ത്രിക്കാനാകണമെങ്കിൽ അവർക്കു് സ്വതന്ത്ര സോഫ്റ്റ്‌വെയർ
നൽകുന്ന നാല് സ്വാതന്ത്ര്യങ്ങൾ അവശ്യമാണു്.

സ്വാതന്ത്ര്യം-പൂജ്യം എന്നതു് നിങ്ങൾക്കിഷ്ടമുള്ളതുപോലെ എന്താവശ്യത്തിനും
പ്രോഗ്രാം പ്രവർത്തിപ്പിക്കാനുള്ള സ്വാതന്ത്ര്യമാണു്. പ്രോഗ്രാമിന്റെ മൂലരൂപം
പഠിച്ചു് നിങ്ങൾക്കിഷ്ടമുള്ള രീതിയിൽ പ്രവർത്തിപ്പിക്കാനായി മാറ്റം
വരുത്താനുള്ളതാണു് സ്വാതന്ത്ര്യം-ഒന്നു്. ഈ രണ്ടു് സ്വാതന്ത്ര്യങ്ങളുമുണ്ടെങ്കിൽ
ഓരോ ഉപയോക്താവിനും സ്വന്തമായി പ്രോഗ്രാമിന്റെമേൽ നിയന്ത്രണം ലഭിക്കും. അതുകൊണ്ടു്
നിങ്ങളുടെ കൈവശമുള്ള പകർപ്പിന്റെമേൽ നിങ്ങൾക്കും എന്റെ കൈവശമുള്ള
പകർപ്പിന്റെമേൽ എനിക്കും പൂർണ്ണമായ നിയന്ത്രണം ലഭിക്കുന്നു. നിങ്ങളുടെ
കൈവശമുള്ള പകർപ്പിൽ എനിക്കു് മാറ്റംവരുത്താനാവില്ല. അതുപോലെ എന്റെ കൈവശമുള്ള
പകർപ്പിൽ നിങ്ങൾക്കും മാറ്റംവരുത്താനാവില്ല. നിങ്ങൾക്കു് നിങ്ങളുടെ
പകർപ്പിൽ മാറ്റംവരുത്താനാകും എന്നതാണു് കാര്യം. ഇതു നിങ്ങൾക്കു് നിങ്ങളുടെ
പ്രോഗ്രാമിനു മുകളിലുള്ള പ്രത്യേകനിയന്ത്രണം സാദ്ധ്യമാക്കുന്നു. പക്ഷേ
പ്രത്യേകനിയന്ത്രണംകൊണ്ടുമാത്രം പ്രയോജനമില്ല. കാരണം മിക്ക ഉപയോക്താക്കളും
പ്രോഗ്രാമർമാരല്ല. മൂലരൂപം പഠിച്ചു് മാറ്റംവരുത്തേണ്ടതെങ്ങിനെ
എന്നവർക്കറിയില്ല. അതുകൊണ്ടുതന്നെ സ്വാതന്ത്ര്യം-പൂജ്യവും ഒന്നും ചേർന്നു
നൽകുന്ന നിയന്ത്രണാധികാരം കൊണ്ടുമാത്രം അവർക്കു് വലിയ പ്രയോജനമൊന്നുമില്ല.
ഇതുകൊണ്ടു് ഞാനെന്തുചെയ്യാനാണെന്നു് അവർ ചോദിച്ചേയ്ക്കും. പക്ഷേ, എന്നേപ്പോലൊരു
പ്രോഗ്രാമർക്കുപോലും, ഞങ്ങൾക്കുപോലും, പ്രത്യേകമായ നിയന്ത്രണം മാത്രം പോര,
കാരണം നമ്മളോരോരുത്തരും നൂറുകണക്കിനോ ആയിരക്കണക്കിനോ
പ്രോഗ്രാമുകളുപയോഗിക്കുന്നുണ്ടു്. അത്രവളരെ പ്രോഗ്രാമുകളുടെ മൂലരൂപം പഠിക്കാനും
അവയിൽ നൈപുണ്യം നേടാനും ആർക്കുമാവില്ല. ഒരാൾക്കു് ചെയ്യാൻ
കഴിയുന്നതിനപ്പുറമാണതു്. അതുകൊണ്ടുതന്നെ നമുക്കു് കൂട്ടായ നിയന്ത്രണം ആവശ്യമാണു്;
അതായതു് ഉപയോക്താക്കളുടെ കൂട്ടായ്മകൾക്കു് ഒത്തുചേർന്നു് ഒരു പ്രോഗ്രാമിന്റെ
മേൽ നിയന്ത്രണം കൊണ്ടുവരാനും അവർക്കാവശ്യമുള്ള രീതിയിൽ അതിനെ
പ്രവർത്തിപ്പിക്കാനുമുള്ള സ്വാതന്ത്ര്യം ആവശ്യമായി വരുന്നു. അതിനായി മറ്റുരണ്ടു്
സ്വാതന്ത്ര്യങ്ങൾക്കൂടി അവശ്യമായിവരുന്നു. അതേപടിയുള്ള
പകർപ്പുകളെടുക്കാനുള്ളതാണു് സ്വാതന്ത്ര്യം-രണ്ടു്, എന്നിട്ടു് അവ ആർക്കെങ്കിലും
നൽകുകയോ വിൽക്കുകയോ ചെയ്യാം. മറ്റാർക്കെങ്കിലും നൽകാനോ വിൽക്കാനോ വേണ്ടി
മാറ്റംവരുത്തിയ പതിപ്പുകളുടെ പകർപ്പെടുക്കാനുള്ളതാണു് സ്വാതന്ത്ര്യം-മൂന്നു്. ഈ
രണ്ടു് സ്വാതന്ത്ര്യങ്ങളും ചേരുമ്പോൾ കൂട്ടായി പ്രവർത്തിക്കാനുള്ള
സ്വാതന്ത്ര്യം ഉപയോക്താക്കൾക്കു ലഭിക്കുന്നു. കാരണം അവരിലൊരാൾ ഒരു മാറ്റം
വരുത്തിയാൽ അതു മറ്റുള്ളവരുമായി പങ്കുവെയ്ക്കാനുള്ള സ്വാതന്ത്ര്യമുണ്ടു്.
അവർക്കു് കൂടുതൽ മാറ്റങ്ങൾ വരുത്തി തിരിച്ചയയ്ക്കുകയും ചെയ്യാം. അങ്ങനെ ഈ
ഉപയോക്താക്കൾക്കു് ഒരുമിച്ചുപ്രവർത്തിച്ചു് അവരുടെ ആവശ്യമനുസരിച്ചു്
പ്രോഗ്രാമിനെ മാറ്റാനും അവർക്കാവശ്യമുള്ള രീതിയിൽ പ്രോഗ്രാം
പ്രവർത്തിപ്പിക്കാനുമാകും. മാത്രമല്ല, വേണമെങ്കിൽ അവരുടെ പതിപ്പിന്റെ
പകർപ്പുകൾ മറ്റുള്ളവർക്കും പൊതുജനത്തിനുപോലും വേണമെങ്കിൽ നൽകുകയുമാകാം.
ഉപയോക്താക്കൾക്കു് ഒരു പ്രാഗാമിനു മേൽ വ്യക്തിപരമായും കൂട്ടമായും നിയന്ത്രണം
സാദ്ധ്യമാകുമ്പോഴാണു് പ്രോഗ്രാമിന്റെ പൂർണ്ണ നിയന്ത്രണം
ഉപയോക്താക്കൾക്കാവുന്നതു്. അങ്ങനെയാണു് വേണ്ടതും. എന്നാൽ ഈ
സ്വാതന്ത്ര്യങ്ങളിൽ ഏതെങ്കിലും ലഭ്യമല്ലാതിരിയ്ക്കുകയോ തികയാതെവരികയോ ചെയ്താൽ
ഉപയോക്താക്കൾ പ്രോഗ്രാമിനെ പൂർണ്ണമായി നിയന്ത്രിക്കുന്നുവെന്നു പറയാനാകില്ല.
അതായതു് അപ്പോൾ പ്രോഗ്രാം ഉപയോക്താക്കളെ നിയന്ത്രിക്കുന്നു. നിർമ്മാതാവ്
പ്രോഗ്രാമിനെയും. അപ്പോൾ ഉപയോക്താക്കളുടെമേൽ സോഫ്റ്റ്‌വെയർനിർമ്മാതാവിനു്
അധികാരം നൽകുന്ന പ്രോഗ്രാമാണതു്. ഇതൊരു നുകമാണു്. ഒരന്യായമാണു്. അതുകൊണ്ടാണു്
അസ്വതന്ത്രമായ പ്രോഗ്രാം അനീതിയാകുന്നതു്. അതുകൊണ്ടുതന്നെയാണു് അസ്വതന്ത്രമായ
പ്രോഗ്രാം നിലനിൽക്കാൻ പാടില്ലാത്തതും.

സ്വതന്ത്ര സോഫ്റ്റ്‌വെയറും കുത്തകാവകാശമുള്ള സോഫ്റ്റ്‌വെയറും തമ്മിലുള്ള വ്യത്യാസം
സാങ്കേതികമല്ല എന്നു് നിങ്ങൾക്കു് കാണാമല്ലോ. പ്രോഗ്രാമിനു് എന്തെല്ലാം
സവിശേഷതകളുണ്ടു് എന്നതല്ല പ്രശ്നം. അതെങ്ങനെ പ്രവർത്തിക്കുന്നു എന്നതുമല്ല.
അതിന്റെ മൂലരൂപം എങ്ങനെയാണു് എഴുതിയിരിക്കുന്നെന്നതുമല്ല പ്രശ്നം. ഈ ചോദ്യവുമായി
യാതൊരു ബന്ധവുമില്ലാത്ത സാങ്കേതികമായ വിശദാംശങ്ങളാണു് അവയെല്ലാം; എന്തായാലും ഈ
പ്രശ്നവുമായി നേരിട്ടു് നിർണ്ണായകമായി ബന്ധപ്പെട്ടവയല്ല. അവതമ്മിൽ
ബന്ധങ്ങളുണ്ടാവാനുള്ള നേരിട്ടല്ലാതെയുള്ള പ്രവണതയുണ്ടാവാം പക്ഷേ അവ പ്രശ്നത്തിന്റെ
ഭാഗമല്ല. ധാർമ്മികവും സാമൂഹ്യവും രാഷ്ട്രീയവുമായ വ്യത്യാസമാണു് സ്വതന്ത്രവും
കുത്തകാവകാശമുള്ളതും തമ്മിലുള്ളതു്. അതുകൊണ്ടാണു് അതിത്രവളരെ പ്രധാനമാകുന്നതും. ഒരു
സ്വതന്ത്രമായ പ്രോഗ്രാമുപയോഗിക്കുന്നതു് സാമൂഹികവികസനമാണു്. അതൊരു നല്ല കാര്യമാണു്.
ഓരോ പ്രോഗ്രാമിങ് കൂട്ടത്തിന്റെയും അറിവ്, അതു് സ്വതന്ത്രമാണെങ്കിൽ, ആ അറിവ്
ഉപയോക്താക്കൾക്കു് പഠിക്കാനും മനസ്സിലാക്കാനും ലഭ്യമാവും. അപ്പോൾ ആ പ്രോഗ്രാം
അവർക്കു് നിലനിർത്തുകയും ആവശ്യമനുസരിച്ചു് മാറ്റാനും വിപുലപ്പെടുത്താനും
കഴിയും. അവരുടെ അറിവ് മറ്റുവിധങ്ങളിലും ഉപയോഗിക്കാനാകും. പക്ഷേ കുത്തകാവകാശമുള്ള
പ്രോഗ്രാമിന്റെ ഉപയോഗം വികസനമല്ല. കാരണം ഒരു പ്രത്യേക സ്ഥാപനത്തോടുള്ള
വിധേയത്വമാക്കി അതു പാരതന്ത്ര്യം അടിച്ചേല്പിക്കുകയാണു്. അതു് സമൂഹത്തിനു് ദോഷം
ചെയ്യുകയാണു്. അതൊരു സാമൂഹികപ്രശ്നമാണു്. അതിനാൽ ആ അസ്വതന്ത്ര പ്രോഗ്രാമിനെ
ഇല്ലാതാക്കുക എന്നതാവണം നമ്മുടെ ലക്ഷ്യം. ആരും അതുപയോഗിക്കാതാവണം.


ഒരു സ്വതന്ത്രമായ പ്രോഗ്രാം വികസിപ്പിക്കുക എന്നതു് സമൂഹത്തിനു നൽകുന്ന
സംഭാവനതന്നെയാണു്. എന്നാൽ അതെത്രമാത്രമാണെന്നതു് പ്രോഗ്രാമിന്റെ വിശദാംശങ്ങളെ
ആശ്രയിച്ചിരിക്കുന്നു. പ്രോഗ്രാം ഉപയോഗപ്രദമാണെങ്കിൽ അതു് വലിയ സംഭാവനയാണു്. അതു്
തീരെ ഉപയോഗപ്രദമല്ലെങ്കിൽ അതിന്റെ സംഭാവന തീരെ കുറവാണു്. പക്ഷേ കഴിയുന്നത്ര
സമൂഹത്തിനു സംഭാവനകൾ നൽകാൻ തക്കവണ്ണമാണു് ആ സോഫ്റ്റ്‌വെയർ
വിതരണംചെയ്യുന്നതെന്നാണു് അതു് സ്വതന്ത്രസോഫ്റ്റ്‌വെയറാണെങ്കിൽ
അർത്ഥമാക്കുന്നതു്. കുത്തകാവകാശമുള്ള പ്രോഗ്രാം വികസിപ്പിക്കുന്നതു് യാതൊന്നും
സംഭാവനചെയ്യുന്നില്ല കാരണം അതു് അധികാരം പിടിച്ചെടുക്കലാണു് ജനങ്ങളെ കീഴടക്കാനുള്ള
ശ്രമവുമാനു്. അതു് സമൂഹത്തിനോടുള്ള ദ്രോഹമാണു്. സാമൂഹികമായി പറയുകയാണെങ്കിൽ
അസ്വതന്ത്രമായ പ്രോഗ്രാം ഒരുതരം കെണിയാണു്. അതിനു് ആകർഷകമായ
സവിശേഷതകളുണ്ടെങ്കിൽ അവയാണു് പ്രലോഭനം. വിരോധാഭാസമെന്നു തോന്നാമെങ്കിലും
ആകർഷകമായ സവിശേഷതകൾ കുത്തകാവകാശമുള്ള ഒരു പ്രോഗ്രാമിനെ കൂടുതൽ
മെച്ചപ്പെട്ടതാക്കുന്നില്ല. മറിച്ചു് കൂടുതൽ ദോഷകരമാക്കുകയാണു് ചെയ്യുന്നതു്.
അതുകൊണ്ടു് കുത്തകാവകാശമുള്ള ഒരു പ്രോഗ്രാമിന്റെ വികസനത്തിൽ സഹായിക്കാനോ
വെറുതെയിരിക്കാനോ ചെയ്യാനുള്ള അവസരമുണ്ടെങ്കിൽ, ധാർമ്മികമായി നിങ്ങളുടെ കടമ
വെറുതെയിരിക്കുക എന്നതാണു്. കാരണം ആ വിധത്തിൽ നിങ്ങൾ ദ്രോഹമൊന്നും
ചെയ്യുന്നില്ല. ഒന്നുമില്ലെങ്കിലും ദ്രോഹമൊന്നും ചെയ്യാതിരിക്കുക.

യഥാർത്ഥജീവിതത്തിൽ തീർച്ചയായും നിങ്ങൾക്കു് മറ്റുമാർഗ്ഗങ്ങളും
ലഭ്യമായിരിക്കും; അതുകൊണ്ടു് അവ തിരഞ്ഞെടുക്കുക. പക്ഷേ നാം ഈ രണ്ടു് സാധ്യതകളെ
സൈദ്ധാന്തികമായി താരതമ്യപ്പെടുത്തുകയാണെങ്കിൽ, ശരിയായ കാര്യം ഒന്നും
ചെയ്യാതിരിക്കുകയാണു് , സമൂഹത്തിനു് ദോഷം ചെയ്യുന്നതല്ല. ജനങ്ങളെ
അടിമപ്പെടുത്താൻ സഹായിക്കുന്നതല്ല. അതുകൊണ്ടു് സ്വതന്ത്രസോഫ്റ്റ്‌വെയറും
കുത്തകാവകാശമുള്ള സോഫ്റ്റ്‌വെയറും തമ്മിലുള്ള വ്യത്യാസം
പ്രോഗ്രാമിലടങ്ങിയിരിക്കുന്നതിലല്ല അതെങ്ങനെ വിതരണംചെയ്യുന്നു എന്നതിലാണു് ,
എന്തെല്ലാം നിബന്ധനകളോടെയാണു് എന്നതിലാണു്. ഏതു് പ്രോഗ്രാമും
സ്വതന്ത്രസോഫ്റ്റ്‌വെയറായി പുറത്തിറക്കാം. ഏതു് പ്രോഗ്രാമും കുത്തകാവകാശമുള്ള
സോഫ്റ്റ്‌വെയറായി പുറത്തിറക്കാം. ചിലപ്പോൾ ഒരേ മൂലരൂപംതന്നെ സമാന്തരമായി
രണ്ടുവിധത്തിലും വിതരണം ചെയ്യുന്നുണ്ടു്. അതുകൊണ്ടു് ഉപയോക്താക്കൾക്കു് എങ്ങനെ
വിതരണംചെയ്യുന്നു എന്നതാണു് കാര്യം, അവരുടെ സ്വാതന്ത്ര്യത്തെ ബഹുമാനിച്ചുകൊണ്ടോ
അതിനെ നിരാകരിച്ചുകൊണ്ടോ. പക്ഷേ കുത്തകാവകാശമുള്ള സോഫ്റ്റ്‌വെയറിനൊപ്പം മറ്റൊരു
അന്യായവുമുണ്ടു്, അതിന്റെ പേരാണു് മാൽവെയർ (malware). ഉപയോക്താക്കളെ
ദ്രോഹിക്കുന്ന വിധത്തിൽ പ്രവർത്തിക്കാനായി രൂപകല്പന ചെയ്ത ദുഷ്ടപ്രോഗ്രാമാണു്
മാൽവെയർ. അതായതു് പ്രോഗ്രാമിന്റെ കോഡ് (മൂലരൂപം) എന്തുചെയ്യുന്നു എന്നതിന്റെ
പ്രശ്നം മാത്രമാണതു്. അതുകൊണ്ടു് താത്വികമായി കുത്തകാവകാശമുള്ള സോഫ്റ്റ്‌വെയറും
മാൽവെയറും വ്യത്യസ്ഥമാണു്. ഒന്നു്, പ്രോഗ്രാമെങ്ങനെ വിതരണംചെയ്യുന്നു
എന്നതിനേക്കുറിച്ചാണു്. മറ്റേതു് പ്രോഗ്രാം എന്ത് ചെയ്യുന്നു എന്നതിനേക്കുറിച്ചും.
പക്ഷേ പ്രായോഗികമായി അവ ഒരുമിച്ചു വരുന്നതായാണു് കാണുന്നതു്. അസ്വതന്ത്ര
സോഫ്റ്റ്‌വെയർ പലപ്പോഴും മാൽവെയർ കൂടിയാവുന്നുണ്ടു്. ഈ പ്രോഗ്രാമുകൾ
ചെയ്യുന്ന ദ്രോഹങ്ങളെന്തെല്ലാമാണു്? പലപ്പോഴും അവ ഉപയോക്താവിനുമേൽ നിരീക്ഷണം
നടത്തുകയും ലഭിക്കുന്ന വിവരങ്ങൾ ഒരു സെർവറിലേക്കു് അയയ്ക്കുകയും ചെയ്യുന്നു.
ഉപയോക്താക്കൾക്കു് ചെയ്യേണ്ട കാര്യങ്ങൾ ചെയ്യുന്നതിൽനിന്നും അവരെ തടയാനായി അവ
പലപ്പോഴും രൂപകല്പന ചെയ്തിരിക്കുന്നു. ചിലപ്പോൾ അവയ്ക്ക് പിൻവാതിലുകൾ
കാണാറുണ്ടു്. മറ്റാരോ നല്കുന്ന ഉത്തരവനുസരിച്ചു് എന്തെങ്കിലും ചെയ്യാനായി
സൃഷ്ടിച്ചിരിക്കുന്ന ദുഷ്ടകഴിവിനെയാണു് പിൻവാതിലെന്നു പറയുന്നതു്: അതു്
ഉപയോക്താവിന്റെ അനുവാദം ചോദിക്കുന്നില്ല. ദൂരത്തിരിക്കുന്ന അധികാരി പറയുന്നതെന്തും
അതു് ചെയ്യും. അടുത്തകാലത്ത് കാണുന്ന അരോചകമായ മറ്റൊരു കാര്യം സെൻസർഷിപ്പാണു്.
കുത്തകാവകാശമുള്ള സോഫ്റ്റ്‌വെയറിൽ ഇതു് സാധാരണമാണു്. വാസ്തവത്തിൽ
കുത്തകാവകാശമുള്ള സോഫ്റ്റ്‌വെയറുകളുടെ മിക്കവാറും എല്ലാ ഉപയോക്താക്കളും
കുത്തകാവകാശമുള്ള ദുഷ്ടസോഫ്റ്റ്‌വെയറുകളുടെ അറിയപ്പെടുന്ന പതിപ്പുകൾ
ഉപയോഗിക്കുന്നുണ്ടു്. ഇതു് തെളിയിക്കാനായി നിങ്ങൾക്കു് ഒരു പട്ടിക തന്നാൽ
മതിയാകും. ഈ ദുഷ്‌പ്രവൃത്തികളെല്ലാം ചെയ്യുന്ന നിങ്ങൾ കേട്ടിരിക്കാനിടയുള്ള ഒരു
സോഫ്റ്റ്‌വെയറാണു് മൈക്രോസോഫ്റ്റ് വിൻഡോസ്. അച്ചടിയിൽ
പ്രസിദ്ധീകരിച്ചുവന്നിട്ടുള്ള ദുഷ്ട പ്രവൃത്തികളുടെ കാര്യം മാത്രമാണിവിടെ
പറയുന്നതു്. ഇതു് ഊഹമല്ല. ഉപയോക്താവിനെ വിൻഡോസ് രഹസ്യമായി നിരീക്ഷിക്കുന്നു.
ഉപയോക്താവിന്റെ പ്രവൃത്തികൾ പരിമിതപ്പെടുത്താനായി അതിൽ
മാർഗ്ഗങ്ങളൊരുക്കിയിട്ടുണ്ടു്. ഇവയെ ഡിജിറ്റൽ കൈവിലങ്ങുകളെന്നോ ഡിആർഎം-
ഡിജിറ്റൽ നിയന്ത്രണ പരിപാലനം (Digital Restrictions Management) – എന്നോ
വിളിക്കാം. അതിനു് അറിയപ്പെടുന്ന മൂന്നു് പിൻവാതിലുകളുണ്ടു്; മൊബൈലുകൾക്കുള്ള
പുതിയ വിൻഡോസ് 8ലെ ദുഷ്‌പ്രവൃത്തിയാണു് സെൻസർഷിപ്. നമ്മുടെ പ്രയോഗങ്ങളുടെ
(ആപ്ലിക്കേഷനുകളുടെ) സെൻസർഷിപ്പാണതു്. ഉപയോക്താവിനു് ഇഷ്ടമുള്ള പ്രയോഗങ്ങൾ
അതിൽ സ്ഥാപിക്കാനാവില്ല. മൈക്രോസോഫ്റ്റ് അംഗീകരിച്ച പ്രയോഗങ്ങൾ മാത്രമേ അതിൽ
സ്ഥാപിക്കാനാവുള്ളൂ. അതുകൊണ്ടു് വിൻഡോസ് മാൽവെയറാണു്. പക്ഷേ അതു് ഇനിയും
വഷളാണു്. പിൻവാതിലുകളിലൊന്നു് ആഗോളമാണു്. ആഗോളപിൻവാതിലെന്നാൽ മറ്റൊരാളിനു്
സോഫ്റ്റ്‌വെയറിന്റെ മൂലരൂപം ബലമായി മാറ്റാനുള്ള സൗകര്യമൊരുക്കുന്ന ഒന്നാണു്.
വിൻഡോസ് പ്രവർത്തിപ്പിക്കുന്ന എന്റെ കമ്പ്യൂട്ടറിലെ പ്രോഗ്രാം മാറ്റാൻ
മൈക്രോസോഫ്റ്റിനാകും. അതുകൊണ്ടു് അവർക്കതിൽ എന്തുമാറ്റം വേണമെങ്കിലും വരുത്താം.
ഇന്നു് വിൻഡോസിലില്ലാത്ത എന്തെങ്കിലും ദുഷ്ടസാധ്യത അവർക്കു് നാളെ ബലമായി
ചേർക്കാനാകും. അതുകൊണ്ടു് വിൻഡോസ് ആഗോള മാൽവെയറാണു്. ആപ്പിളിന്റെ
ഓപ്പറേറ്റിങ് സിസ്റ്റങ്ങൾ മാൽവെയറാണു്. മാക് ഓയെസ്സിൽ ഡിജിറ്റൽ
കൈവിലങ്ങുകളുണ്ടെന്നു മാത്രമല്ല, ഉപയോക്താക്കളുണ്ടാക്കുന്ന ഫയലുകൾ ആപ്പിളിന്റെ
സെർവറുകളിലേക്കു് അയയ്ക്കുന്നുണ്ടു് എന്നു് ഒരുവർഷംമുമ്പു് ചിലർ
കണ്ടുപിടിച്ചു. ഇതു് ചാരപ്രവൃത്തിയാണു്. പക്ഷേ ആപ്പിളിന്റെ ഐസാധനങ്ങളെന്ന മൊബൈൽ
രാക്ഷസന്മാരിലെ സോഫ്റ്റ്‌വെയർ ഇതിനേക്കാൾ വളരെ വഷളാണു്. ഐഒഎസ്സിൽ (iOS) പല
ചാരപ്രവൃത്തികളും ജനങ്ങൾ കണ്ടെത്തിയിട്ടുണ്ടു്. ഏതു് ഐഫോണിൽനിന്നും
ദൂരെനിന്നുതന്നെ വ്യക്തിപരമായ വിവരങ്ങൾ ആപ്പിളിനു് പിടിച്ചെടുക്കാൻ കഴിയും.
അവർക്കു് തീർച്ചയായും ഡിജിറ്റൽ റിസ്‌ട്രിക്‌ഷൻസ് മാനേജ്‌മെന്റുണ്ടു് (DRM).
അവർക്കൊരു പിൻവാതിലുണ്ടു്. പ്രയോഗങ്ങളുടെ സെൻസർഷിപ്പ് ആദ്യമായി ഐഫോണിലാണു്
തുടങ്ങിയതു്, ഇക്കാര്യം ആപ്പിൾതന്നെ സമ്മതിക്കുന്നതുമാണു്. ഉപയോക്താവിനു്
ഇഷ്ടമുള്ള ആപ്ലിക്കേഷനുകൾ സ്ഥാപിക്കാൻ സ്വാതന്ത്ര്യമില്ലാത്ത ഒരു പൊതുഉപയോഗ
കമ്പ്യൂട്ടർ ആദ്യമായാണു് അവർ കച്ചവടം ചെയ്തതു്. ആപ്പിൾ അംഗീകരിച്ച
ആപ്ലിക്കേഷനുകൾ മാത്രമേ അവർക്കു് അതിൽ സ്ഥാപിക്കാനാവുമായിരുന്നുള്ളൂ. ഈ
നിയന്ത്രണം ഭേദിക്കാനുള്ള മാർഗ്ഗം ഉപയോക്താക്കൾ കണ്ടുപിടിച്ചപ്പോൾ അവരതിനെ
ജയിൽഭേദനം (jail breaking) എന്നുവിളിച്ചു. ഈ കമ്പ്യൂട്ടറുകളുടെ യഥാർത്ഥസ്വഭാവം
വിളിച്ചോതുന്ന പേരാണതു്. ഉപയോക്താക്കൾക്കു് തടവറയാവാനായി രൂപകല്പന ചെയ്ത
കമ്പ്യൂട്ടറുകളാണവ. അതുകൊണ്ടു് ആപ്പിളിന്റെ ഓപ്പറേറ്റിങ്ങ് സിസ്റ്റങ്ങൾ
മാൽവെയറാണു്.

ആൻഡ്രോയ്ഡ് മാൽവെയറാണു്. ആൻഡ്രോയ്ഡിന്റെ ഒരുപാടു് ഭാഗങ്ങൾ
സ്വതന്ത്രസോഫ്റ്റ്‌വെയറാണു്. ചില ഭാഗങ്ങൾ കുത്തകാവകാശമുള്ളതും. കുത്തകാവകാശമുള്ള
ഒരു ഭാഗത്തിന്റെ പേര് ഗൂഗിൾ പ്ലേ എന്നാണു്. ഗൂഗിളിന്റെ ആപ് സ്റ്റോറിലേക്കു്
പ്രവേശിക്കാനുള്ള പ്രോഗ്രാമാണതു്. അതിനു് ആഗോളമായ ഒരു പിൻവാതിലുമുണ്ടു്, ഓട്ടോ
അപ്ഗ്രേഡ് എന്നാണതിന്റെ പേര്. എപ്പോഴൊക്കെ ഒരു പ്രോഗ്രാമിനു് ഓട്ടോ
അപ്ഗ്രേഡുണ്ടായിരിക്കുകയും ഉപയോക്താവിനു് അതു് തടയാൻ മാർഗമില്ലാതിരിക്കുകയും
ചെയ്യുന്നുവോ അപ്പോഴെല്ലാം അതൊരു ആഗോള പിൻവാതിലാണു്. ഫ്ലാഷ് പ്ലേയർ
മാൽവെയറാണു്. അതിനു് ഡിജിറ്റൽ കൈവിലങ്ങുകളുണ്ടെന്നു മാത്രമല്ല
വെബ്‌സൈറ്റുകൾക്കു് സന്ദർശകരെ പിൻതുടരാനും തിരിച്ചറിയാനുമുള്ള
സംവിധാനവുമുണ്ടു്. ഫ്ലാഷ് പ്ലെയർ ഒരു രസകരമായ ഉദാഹരണമാണു് കാരണം അതു് വെറുതെ
കിട്ടുന്നതാണു് എന്നാൽ സ്വതന്ത്രമല്ല. ഒരു പ്രോഗ്രാം പണംനൽകാതെ ലഭിക്കുന്നതാണു്
എന്നതു് ധാർമ്മികമായി പ്രസക്തമല്ല എന്നാണിതു് സൂചിപ്പിക്കുന്നതു്. അതു് വെറുമൊരു
പാർശ്വവിഷയമാണു്. പ്രസക്തമായ കാര്യം പ്രോഗ്രാം സ്വതന്ത്രമാണോ
കുത്തകാവകാശമുള്ളതാണോ എന്നതുമാത്രമാണു്. കുത്തകാവകാശമുള്ള ഫ്ലാഷ് പ്ലെയറിന്റെ
കാര്യത്തിൽ ഉപയോക്താക്കളോടുള്ള മോശമായ പെരുമാറ്റത്തിനു അഡോബി പണം മേടിക്കുന്നില്ല
എന്നതുമാത്രമാണു് അതു് വെറുതെ ലഭിക്കുന്നതാണു് എന്നതിന്റെ അർത്ഥം.

ആമസോൺ 'സ്വിൻഡിലി'ലുള്ള സോഫ്റ്റ്‌വെയർ മാൽവെയറാണു്. ആമസോണിന്റെ ഇ-ബുക്
റീഡറിനെക്കുറിച്ചാണു് ഞാൻ സംസാരിക്കുന്നതു്. 'സ്വിൻഡിൽ' എന്നതു് അതിന്റെ
ഔദ്യോഗിക പേരല്ല പക്ഷേ അതു് ചെയ്യുന്ന കർമ്മത്തിനു് യോജിക്കുന്ന പേരാണു്.
പരമ്പരാഗതമായി ലഭിച്ചിരുന്ന സ്വാതന്ത്ര്യങ്ങളിൽനിന്നു് അതു് പുസ്തകവായനക്കാരെ
കബളിപ്പിക്കുന്നു. ഉദാഹരണമായി, വാങ്ങുന്നയാളേക്കുറിച്ചു് യാതൊന്നും അറിയിക്കാതെ ഒരു
പുസ്തകം പണംനൽകി വാങ്ങാൻ സാധിക്കും. ഞാൻ ആ രീതിയിൽ മാത്രമേ പുസ്തകം വാങ്ങൂ.
പക്ഷേ ആമസോൺ പണം റൊക്കമായി സ്വീകരിക്കില്ല. ഉപയോക്താവ് ആരാണെന്നു്
വെളിപ്പെടുത്താൻ അതു് നിർബന്ധിക്കുന്നു, അങ്ങനെ ഓരോ ഉപയോക്താവും വായിച്ച
പുസ്തകങ്ങളുടെ ഒരു കൂറ്റൻ ഡാറ്റാബേസ് അവർക്കു നിർമ്മിക്കാനായി. ഇത്തരം
ഡാറ്റാബേസിന്റെ നിലനിൽപ്പ് മനുഷ്യാവകാശങ്ങളെ അപകടപ്പെടുത്തുന്നു. അതിനെ നമുക്കു്
നശിപ്പിക്കണം. അതു് നിലനിൽക്കാൻ നാമനുവദിച്ചുകൂട. പക്ഷേ വാസ്തവത്തിൽ
അതിനേക്കാൾ വളരെക്കൂടുതൽ ചാരപ്രവൃത്തി ചെയ്യുന്നുണ്ടു് സ്വിൻഡിൽ. ഏതു്
പുസ്തകത്തിന്റെ ഏതു് പേജാണു് ഉപയോക്താവ് വായിക്കുന്നതു് എന്നു് അതു് ആമസോണിനെ
അറിയിക്കുന്നു. നിങ്ങൾ വായിച്ചുകഴിഞ്ഞ് പുസ്തകം മറ്റാർക്കെങ്കിലും വായിക്കാൻ
കൊടുക്കാനുള്ള സ്വാതന്ത്ര്യത്തിന്റെ കാര്യമാണു് മറ്റൊന്നു്. അല്ലെങ്കിൽ പല
സമയങ്ങളിലായി പലർക്കും വായിക്കാൻ കൊടുക്കാനുള്ള സ്വാതന്ത്ര്യം. അല്ലെങ്കിൽ
പഴയ പുസ്തകങ്ങൾ വിൽക്കുന്നവർക്കു് കൊടുക്കാനുള്ള സ്വാതന്ത്ര്യം.
'സ്വിൻഡിലി'ലെ സോഫ്റ്റ്‌വെയറിലുള്ള ഡിജിറ്റൽ കൈവിലങ്ങളുകൾകൊണ്ടു് ആമസോൺ
ഇതെല്ലാം ഇല്ലാതാക്കുന്നു. അതോടൊപ്പം അവർ ഉപയോക്താക്കൾക്കുമേൽ
അടിച്ചേൽപ്പിക്കുന്ന ഉടമ്പടിയിൽ സ്വകാര്യസ്വത്തിനോടുള്ള പൂർണ്ണമായ
അവജ്ഞയുമുണ്ടു്. ഈ ഉടമ്പടിയിൽ പറയുന്നതു് ഉപയോക്താവിന്റെ സ്വന്തമല്ല പുസ്തകങ്ങൾ
എന്നാണു്. അവയെല്ലാം ആമസോണിന്റെ സ്വത്താണു്. സോവിയറ്റ് യൂണിയൻ പോലും ഇത്രകണ്ടു്
തീവ്രവാദപരമായിരുന്നില്ല. സോവിയറ്റ് യൂണിയനിൽ പുസ്തകങ്ങൾ സ്വന്തമാക്കാൻ
ആൾക്കാരെ അനുവദിച്ചിരുന്നു. എന്തായാലും. പിന്നെ, ഇഷ്ടമുള്ളിടത്തോളം കാലം പുസ്തകം
കയ്യിൽ വച്ചിരിക്കാനുള്ള സ്വാതന്ത്ര്യമുണ്ടു്. നിരീക്ഷണത്തിലൂടെ നാം
മനസ്സിലാക്കിയ ഒരു പിൻവാതിലിലൂടെ ആമസോൺ അതും റദ്ദാക്കുന്നു. ഓർവെല്ലിനെ
അനുസ്മരിപ്പിക്കുന്ന ഒരു പ്രവൃത്തിയിലൂടെ ഒരു പിൻവാതിലിന്റെ സഹായത്തോടെ 2009ൽ
ഒരു പ്രത്യേക പുസ്തകത്തിന്റെ ആയിരക്കണക്കിനു് പ്രതികൾ ആമസോൺ തുടച്ചുമാറ്റി.
ഏതായിരുന്നു ആ പുസ്തകമെന്നോ? ജോർജ് ഓർവെല്ലിന്റെ 1984! ‘Big brother is
watching you’ എന്ന പ്രയോഗം നമുക്കു നൽകിയ പുസ്തകം തന്നെ. ഈ പ്രവർത്തിയോടു്
ഒരുപാട് വിമർശനമുണ്ടാകുകയും ഇനി സർക്കാർ ഉത്തരവിടാതെ ഇങ്ങനെ ചെയ്യില്ല എന്നു്
ആമസോൺ പ്രഖ്യാപിക്കുകയും ചെയ്യേണ്ടിവന്നു. നിങ്ങൾ 1984 വായിച്ചിട്ടുണ്ടെങ്കിൽ
തീരെ സമാധാനം നൽകുന്ന പ്രസ്താവനയേയല്ല ഇതു്. 1984 അവതരിപ്പിക്കുന്നതു്,
തങ്ങൾക്കിഷ്ടമില്ലാത്ത പുസ്തകങ്ങൾ കത്തിച്ചുകൊണ്ടു് കുറ്റകൃത്യങ്ങൾ തുടങ്ങിയ
ഒരു സമഗ്രാധിപത്യത്തെയാണു്. അവിടെനിന്നങ്ങോട്ടു് കാര്യങ്ങൾ കൂടുതൽ
വഷളാവുകയായിരുന്നു. ഈ ഉല്പന്നത്തിന്റെ ഔദ്യോഗികനാമം 'കിൻഡിൽ' എന്നാണു്.
'കിൻഡിൽ' എന്നാൽ 'തീ പിടിപ്പിക്കുക' എന്നാണു്. ഉപയോക്താക്കളുടെ പുസ്തകങ്ങൾ
വിദൂരെ നിന്നു് കത്തിക്കുക എന്നതാണു് അതിന്റെ യഥാർത്ഥ ലക്ഷ്യം എന്ന
സൂചനയായിരിക്കാം അതു് നൽകുന്നതു്. എന്നാൽ ആമസോൺ പറയുന്നതു് പുസ്തകങ്ങളുടെ
ഉടമസ്ഥർ ഉപയോക്താക്കളല്ല എന്നാണെന്നൊരു പ്രശ്നം മാത്രം. വലിയ ഒഴികഴിവ്!
വാസ്തവത്തിൽ, ആമസോണിനു് എന്തു വൃത്തികേടും കാട്ടാനായി 'സ്വിൻഡിലി'ന്റെ
സോഫ്റ്റ്‌വെയറിൽ ഒരു പിൻവാതിലുണ്ടു്. പിന്നെ, പറഞ്ഞതുപോലെ, ആമസോൺ അവരുടെ
വാക്കു പാലിച്ചില്ല. അവർക്കു് തോന്നുന്നതുപോലെ വിദൂരത്തുനിന്നു് പുസ്തകങ്ങൾ
മായ്‌ച്ചുകളയുന്ന പണി അവർ വീണ്ടും തുടങ്ങി.

പിന്നെ മിക്കവാറും എല്ലാ മൊബൈൽ ഫോണുകളുടെയും ഉദാഹരണമുണ്ടു്. ഓരോ മൊബൈൽഫോണും
മാറ്റാവുന്ന സോഫ്റ്റ്‌വെയറുള്ള കമ്പ്യൂട്ടറാണു്, ഒരുപക്ഷേ ഉപയോക്താവിനു്
അതുചെയ്യാനായി എന്നു വരില്ല, പക്ഷേ ഒരു കമ്പനിക്കാവും. അതെ, അതു് വിദൂരത്തുനിന്നു്
മാറ്റാനാവും. ആഗോള പിൻവാതിലോടുകൂടിയാണു് അവ നിർമ്മിച്ചിരിക്കുന്നതു്. കൂടാതെ
ഉപയോക്താവിനെ പിന്തുടരാനുള്ള ഉപകരണമായാണു് അതു് നിർമ്മിച്ചിരിക്കുന്നതു്. അതു്
എവിടെയാണെന്നു് അതിന്റെ റേഡിയോ പ്രവർത്തിക്കുമ്പോഴെല്ലാം അതിനു് പറയാൻ കഴിയും.
വിദൂരത്തുനിന്നുള്ള നിർദ്ദേശം ലഭിക്കുമ്പോഴൊക്കെ അതു് കൃത്യമായ ജിപിഎസ് സ്ഥാനം
അയയ്ക്കുമെന്നു മാത്രമല്ല ഉപയോക്താവിനു് ഇതു് തടയാനുമാവില്ല. ഈ പിന്തുടരൽതന്നെ
മോശമാണു് പക്ഷേ അതിലെ പിൻവാതിലിനെ ഒരു ശ്രവണോപകരണമായി മാറ്റിയിരിക്കയാണു്. അതു്
കേൾക്കുന്നതെല്ലാം എല്ലാസമയത്തും പ്രക്ഷേപണം ചെയ്തുകൊണ്ടിരിക്കുകയുമാണു്.
നിങ്ങൾ മൈക്രോഫോണിലേക്കു് സംസാരിക്കണമെന്നില്ല. മുറിയുടെ മറുഭാഗത്തുനിന്നു്
സംസാരിക്കുന്നതുപോലും അതിനു് പിടിച്ചെടുത്ത് പ്രക്ഷേപണം ചെയ്യാനാകും. ഇനി ഫോൺ
സ്വിച്ചോഫ് ചെയ്തുകൊണ്ടു് നിങ്ങൾക്കു് സ്വകാര്യത തിരിച്ചുപിടിക്കാമെന്നു്
കരുതിയാൽ ഹഹഹ അതു് ഓഫാകുന്നതുപോലെ അഭിനയിക്കും. പക്ഷേ വാസ്തവത്തിൽ അതു്
ശ്രവിച്ചുകൊണ്ടിരിക്കും പ്രക്ഷേപണം ചെയ്തുകൊണ്ടും. ഇതു് ബാറ്ററി വേഗം തീരാൻ
കാരണമാകും അതുകൊണ്ടു് കുറേക്കൂടി പുരോഗമിച്ച ഒരു പതിപ്പ് എൻഎസ്എ ഉണ്ടാക്കി. അതു്
ചില പ്രത്യേക പദങ്ങൾക്കുവേണ്ടി ശ്രദ്ധിക്കുകയും ആ സംസാരം മാത്രം പ്രക്ഷേപണം
ചെയ്യുകയും ചെയ്യുന്നു. അതിനെ കേൾക്കാതാക്കാൻ ഒരു മാർഗമേയുള്ളൂ. അതിലെ എല്ലാ
ബാറ്ററികളും മാറ്റുക – എല്ലാ ബാറ്ററികളും, പ്രകടമായി കാണുന്നതു മാത്രമല്ല.
നിങ്ങൾക്കു് പെട്ടെന്നു് തിരിച്ചറിയാനാകാത്തതും എടുത്തുമാറ്റാനാവാത്തതുമായ
ചെറിയൊരു രണ്ടാമത്തെ ബാറ്ററി കൂടിയുണ്ടു്. കൊണ്ടുനടക്കാവുന്ന ഫോണുകളേക്കുറിച്ചുള്ള
ഇക്കാര്യങ്ങൾ ഞാൻ മനസ്സിലാക്കിയപ്പോൾ ഇവ സ്റ്റാലിന്റെ
സ്വപ്നമായിരുന്നിരിക്കണമെന്നു് ഞാൻ തീരുമാനിച്ചു. ഇവ മനുഷ്യാവകാശങ്ങളോടുള്ള ഒരു
അപരാധമാണു്. അതുകൊണ്ടു് അത്തരമൊരെണ്ണം സ്വീകരിക്കാതിരിക്കുക എന്നതെന്റെ കടമയാണു്.
അതുകൊണ്ടാണു് എനിയ്ക്ക് ഒരിക്കലും മൊബൈൽഫോൺ ഇല്ലാതിരുന്നതു്. അതുകൊണ്ടാണു്
മൊബൈൽഫോൺ ഞാൻ കൊണ്ടുനടക്കാത്തതു്. കാരണം വല്യേട്ടന്റെ കണ്ണിൽ ഒരു
കുത്തുകൊടുക്കുക എന്നതു് ഓരോ പൗരന്റെയും കടമയാണു്. സൗകര്യമെന്നു തോന്നിയാൽപ്പോലും
നാം സ്വീകരിക്കാൻ പാടില്ലാത്ത ചില കാര്യങ്ങളുണ്ടു്.

വര : കൃഷ്ണനുണ്ണി
വര : കൃഷ്ണനുണ്ണി

ഇവ ചില ഉദാഹരണങ്ങൾ മാത്രമാണു് പക്ഷേ ഞാൻ പറഞ്ഞുവന്നതു് തെളിയിക്കാൻ ഇതുമതി.
കാരണം ഇവ അത്രയധികം ഉപയോഗിക്കപ്പെടുന്നതാണു്. കുത്തകാവകാശമുള്ള സോഫ്റ്റ്‌വെയറിന്റെ
ഓരോ ഉപയോക്താവും ഇവയിലേതെങ്കിലും ഉപയോഗിക്കുന്നുണ്ടാകും. അതായതു് അവരിൽ ഏതാണ്ടു്
എല്ലാവരുംതന്നെ കുത്തകാവകാശമുള്ള മാൽവെയറിന്റെ ഇരകളാണു്. ഈ ഉദാഹരണങ്ങളുടെയും
മറ്റുള്ളവയുടെയും വിശദാംശങ്ങളറിയാൻ www.gnu.org/philosophy/proprietary എന്ന വെബ്
പേജ് നോക്കുക.

ഞാൻ പരാമർശിക്കാത്ത കുത്തകാവകാശമുള്ള മറ്റു പ്രോഗ്രാമുകളുടെ കാര്യമെങ്ങിനെ?
അതു്, അവ മാൽവെയറാണോയെന്നു് മിക്കസമയത്തും നമുക്കറിയില്ല, നമുക്കു്
പരിശോധിക്കാനുമാവില്ല. പക്ഷേ ഏതൊക്കെ മാൽവെയറാണു് ഏതൊക്കെയല്ല എന്നു നമുക്കു
പറയാൻ പറ്റില്ല. കുത്തകാവകാശമുള്ള ഒരു പ്രത്യേക പ്രോഗ്രാം തെരഞ്ഞെടുത്തിട്ടു്
അതു് മാൽവെയറല്ല എന്നു പറയാൻ നമുക്കാവില്ല, കാരണം അതു് പരിശോധിക്കാൻ നമുക്കു്
മാർഗമില്ല. അതുകൊണ്ടു് കുത്തകാവകാശമുള്ള ഒരു പ്രോഗ്രാമിനെ അന്ധമായി
വിശ്വസിക്കുകയേ മാർഗമേയുള്ളൂ. ഒരു കോർപ്പറേഷനും മനുഷ്യരോട് മോശമായി
പെരുമാറിയിട്ടില്ല എന്നു പറയുന്ന ഒരു കോർപ്പറേഷനാണു് അതുണ്ടാക്കിയതു്.
മറ്റൊരുവിധത്തിൽ പറഞ്ഞാൽ, മണ്ടന്മാർക്കുവേണ്ടിയാണു് കുത്തകാവകാശമുള്ള
സോഫ്റ്റ്‌വെയർ നിർമ്മിയ്ക്കപ്പെടുന്നതു്. ഒരു പ്രോഗ്രാമിനെ വിശ്വസിക്കാനുള്ള
യുക്തിപരമായ ഏക മാർഗം അതു് സ്വതന്ത്രമായിരിക്കുമ്പോൾ മാത്രമാണു്. കാരണം
സ്വതന്ത്രമായിരിക്കുമ്പോൾ അതിനെ നിയന്ത്രിക്കുന്നതു് ഉപയോക്താക്കളാണു്.
അവർക്കു് അതിന്റെ മൂലരൂപം പരിശോധിക്കാൻ കഴിയും. അതു് മാറ്റാനും കഴിയും. ചില
ഉപയോക്താക്കൾക്കു് നിശ്ചയമായും അതു് ചെയ്യാനറിയില്ല. പക്ഷേ അവരിൽ ചിലർ
പ്രോഗ്രാമർമാരാണു്. അവർ ഇടയ്ക്കിടയ്ക്ക് മൂലരൂപം പരിശോധിക്കുകയും പുതിയ
സാധ്യതകൾ ചേർക്കുകയോ തെറ്റുകൾ തിരുത്തുകയോ ചെയ്യാൻ ആഗ്രഹിക്കുന്നു. ആ
പ്രക്രിയയിൽ അവർ അതിന്റെ മൂലരൂപം വായിക്കുന്നു. അതുകൊണ്ടു് ദുഷ്ടമായ
എന്തെങ്കിലും ഭാഗമുണ്ടെങ്കിൽ അതു് തിരിച്ചറിയാൻ സാധിക്കുന്നു. പിന്നെ
തീർച്ചയായും എന്തെങ്കിലും പിശകുകളുണ്ടെങ്കിൽ അവയും കണ്ടെത്താൻ സാധ്യതയുണ്ടു്.
ഇവിടെ കാര്യമെന്തെന്നാൽ ഉപയോക്താക്കൾക്കു് ഇവിടെയൊരു പ്രതിരോധമുണ്ടു്,
സ്വതന്ത്ര പ്രോഗ്രാമിന്റെ ഉപയോക്താക്കൾക്കു് മാൽവെയറിനെതിരെ ഒരു
പ്രതിരോധമുണ്ടു്. അതു് പൂർണ്ണമല്ല. അതിനു് ഉറപ്പൊന്നുമില്ല. പക്ഷേ അറിയാവുന്ന ഏക
പ്രതിരോധം അതാണു്. കുത്തകാവകാശമുള്ള പ്രോഗ്രാമിന്റെ ഉപയോക്താക്കൾ യാതൊരു
പ്രതിരോധവുമില്ലാത്തവരാണു്. പ്രോഗ്രാമിന്റെ ഉടമസ്ഥരുടെ കനിവിലാണവർ.
നിർമ്മാതാക്കൾക്കു് അവരേക്കൊണ്ടു് നിലം തുടയ്ക്കാം (എന്തും ചെയ്യാം). ഒരു
സ്വതന്ത്ര പ്രോഗ്രാമിന്റെ ഉപയോക്താക്കൾക്കു് ഒരു പ്രതിരോധമെങ്കിലുമുണ്ടു്.
മാത്രമല്ല, സ്വതന്ത്ര സോഫ്റ്റ്‌വെയർ വികസിപ്പിക്കുന്ന ഡെവലപ്പർമാരായ നമുക്കു്
അതേ പ്രലോഭനം തോന്നാറില്ല. എന്തുകൊണ്ടാണു് കുത്തകാവകാശമുള്ള സോഫ്റ്റ്‌വെയറിൽ
ഇത്രയധികം മാൽവെയറുള്ളതു്? കാരണം ഈ പാവം മണ്ടന്മാരായ ഉപയോക്താക്കളുടെമേൽ
തങ്ങൾക്കു് അധികാരമുണ്ടെന്നു് കുത്തകാവകാശമുള്ള സോഫ്റ്റ്‌വെയർ
വികസിപ്പിക്കുന്നവർക്കറിയാം. ഇതുപോലത്തെ ദുഷ്ടസാധ്യതകൾ
സോഫ്റ്റ്‌വെയറിലുൾപ്പെടുത്തിയാൽ അതു് നീക്കാനോ നിർജീവമാക്കാനോ
ഉപയോക്താക്കൾക്കു് കഴിയില്ല എന്നവർക്കറിയാം. അവർക്കു് അധികാരമുണ്ടെന്നു്
അവർക്കറിയാവുന്നതുകൊണ്ടാണു് അവർക്കു് പ്രലോഭനമുണ്ടാകുന്നതു്. ഇനി, നമുക്കു്
ഉറച്ച ധാർമ്മിക മൂല്യങ്ങളുള്ള പ്രലോഭനങ്ങൾക്കു വഴങ്ങാത്ത ഒരുകൂട്ടം ആൾക്കാരെ
നമുക്കു് സങ്കല്പിക്കാവുന്നതാണു്. എന്നാൽ കുത്തകാവകാശമുള്ള സോഫ്റ്റ്‌വെയറിന്റെ
ലോകത്ത് ഇന്നു നാം കാണുന്നതു് അതല്ല. അവരുടെ ധാർമ്മിക നിലവാരം തറയിൽക്കൂടി
താഴോട്ടു പോയിരിക്കുന്നു. അതു് സാധാരണ പതിവായിരിക്കുന്നു. അവർ പരസ്യമായി
അതേപ്പറ്റി സംസാരിക്കുന്നു. അവർ നടത്തുന്ന സമ്മേളനങ്ങളിൽ ഉപയോക്താക്കളെ
മണ്ടന്മാരാക്കാനുള്ള ഏറ്റവും പുതിയ മാർഗങ്ങൾ അവതരിപ്പിക്കുന്നു.

പക്ഷേ ഞങ്ങൾ സ്വതന്ത്ര സോഫ്റ്റ്‌വെയർ വികസിപ്പിക്കുന്നവർക്കു് ആരുടെമേലും
അധികാരമില്ല, അതു് ഞങ്ങൾക്കു് അറിയുകയും ചെയ്യാം. ഞങ്ങൾക്കു് ആ പ്രലോഭനം
തോന്നാറില്ല. ഞങ്ങൾക്കു് അധികാരമില്ലാത്തതുകൊണ്ടു് ഞങ്ങൾ
അഴിമതിക്കാരാവുന്നില്ല. അതാണു് കാര്യം. ആർക്കും ആ അധികാരമുണ്ടാവാൻ പാടില്ല.
സ്വതന്ത്ര സോഫ്റ്റ്‌വെയർ ഒരാൾക്കു് മറ്റൊരാളിന്റെമേൽ അധികാരം നൽകുന്നില്ല.
സ്വാതന്ത്ര്യത്തെ ബഹുമാനിക്കുന്നതു് എന്നാൽ അതാണു് അർത്ഥം. അതുകൊണ്ടു്
നിങ്ങൾക്കു് സങ്കല്പിക്കാം, ഒരു യുവ ഡെവലപ്പർ ഉപകാരപ്രദമായ സോഫ്റ്റ്‌വെയർ
വികസിപ്പിക്കാൻ ആഗ്രഹിക്കുന്നു എന്നു വയ്ക്കുക. ആ വ്യക്തി കുത്തകാവകാശമുള്ള
സോഫ്റ്റ്‌വെയർ വികസിപ്പിക്കുന്നതിലേക്കു് കടന്നാൽ എന്തു സംഭവിക്കും?
ദുഷിയ്ക്കൽ. ദുഷിച്ചുകഴിഞ്ഞ മറ്റുള്ളവരുടെ നടുക്കു പെട്ടുകഴിയുമ്പോൾ,
ഇഷ്ടമുള്ളപോലെ ഉപയോക്താക്കളോട് മോശമായി പെരുമാറുന്നതു് സ്വാഭാവികമായ
ഒരന്തരീക്ഷത്തിൽ അവരും അതൊക്കെ സാധാരണമായി കണക്കാക്കാൻ തുടങ്ങും. അവരുടെ
സഹപ്രവർത്തകരേപ്പോലെ അവരും ദുഷിയ്ക്കും. അതേ വ്യക്തി സ്വതന്ത്ര
സോഫ്റ്റ്‌വെയറിലേക്കു് കടന്നാൽ വ്യത്യസ്ഥമായ പാഠമാണു് പഠിക്കുക. ഉപയോക്താക്കളോട്
മോശമായി പെരുമാറരുതെന്നും അങ്ങനെ ചെയ്യാൻ പറ്റില്ലെന്നും മനസ്സിലാക്കിയിട്ടുള്ള
മറ്റുള്ളവരുടെ നടുക്കാകുമ്പോൾ അവരും ഉപയോക്താക്കളോട് സത്യസന്ധമായി പെരുമാറാൻ
പഠിക്കും. അതുകൊണ്ടു് സ്വതന്ത്ര സോഫ്റ്റ്‌വെയർ പ്രസ്ഥാനത്തിന്റെ ലക്ഷ്യം
സൈബർസ്പേസിനെയും അതിന്റെ എല്ലാ ഉപയോക്താക്കളെയും വിമോചിപ്പിക്കുക എന്നതാണു്.


ഞാൻ സ്വതന്ത്ര സോഫ്റ്റ്‌വെയർ പ്രസ്ഥാനം 1983ൽ തുടങ്ങിവെച്ചു .
കമ്പ്യൂട്ടറുകൾ സ്വാതന്ത്ര്യത്തോടെ ഉപയോഗിക്കുന്നതു സാധ്യമാക്കാൻ
ഞാനാഗ്രഹിച്ചു. അക്കാലത്തു് അതു് അസാധ്യമായിരുന്നു. കമ്പ്യൂട്ടർ
സ്വാതന്ത്ര്യത്തോടെ ഉപയോഗിക്കണമെങ്കിൽ, പിന്നെ, ഓപ്പറേറ്റിങ്ങ് സിസ്റ്റമില്ലാതെ
കമ്പ്യൂട്ടർ പ്രവർത്തിപ്പിക്കാനാവില്ല. 1983ൽ എല്ലാ ഓപ്പറേറ്റിങ്ങ്
സിസ്റ്റങ്ങളും കുത്തകാവകാശമുള്ളവയായിരുന്നു. അതുകൊണ്ടു് നിങ്ങളുടെ കമ്പ്യൂട്ടർ
ഉപയോഗപ്രദമാക്കാനായി നിങ്ങളൊരു ഓപ്പറേറ്റിങ്ങ് സിസ്റ്റം സ്ഥാപിച്ചുകഴിയുമ്പോൾ
അതു് നിങ്ങളുടെ സ്വാതന്ത്ര്യം എടുത്തുകളയുന്നു. ഓപ്പറേറ്റിങ്ങ് സിസ്റ്റം
വികസിപ്പിക്കുന്ന വ്യക്തിയെന്ന നലയിൽ, അതു മാറ്റാനൊരു മാർഗം എന്റെ
മുന്നിലുണ്ടായിരുന്നു. ഞാനാകെക്കൂടി ചെയ്യേണ്ടതു് ഒരു ഓപ്പറേറ്റിങ്ങ് സിസ്റ്റം
വികസിപ്പിക്കുകയായിരുന്നു. അതിന്റെ കർത്താവെന്ന നിലയ്ക്ക് എനിക്കതിനെ
നിയമപരമായിത്തന്നെ സ്വതന്ത്ര സോഫ്റ്റ്‌വെയറാക്കാമായിരുന്നു. അപ്പോൾ
എല്ലാവർക്കും എന്റെ സിസ്റ്റം പ്രവർത്തിപ്പിച്ചുകൊണ്ടു് സ്വാതന്ത്ര്യത്തോടുകൂടി
കമ്പ്യൂട്ടർ ഉപയോഗിക്കാമായിരുന്നു. മറ്റൊരുവിധത്തിൽ പറഞ്ഞാൽ, ഇന്നത്തെയത്ര
വ്യക്തതയോടെ അതു് വിവരിക്കാൻ കഴിഞ്ഞിരുന്നില്ലെങ്കിലും കുത്തകാവകാശമുള്ള
സോഫ്റ്റ്‌വെയറിലെ അനീതിയെക്കുറിച്ചു് ഞാൻ ബോധവാനായിരുന്നു. അതൊരു അനീതിയായി
മിക്കവരും തിരിച്ചറിഞ്ഞിരുന്നില്ല എന്നു് ഞാൻ കണ്ടു. ഈ അനീതിയിൽനിന്നു്
ജനങ്ങളെ രക്ഷിക്കാൻ ശ്രമിക്കാനുള്ള കഴിവുകൾ എനിക്കുണ്ടായിരുന്നു എന്നുമാത്രമല്ല
ഞാനതു് ചെയ്തില്ലെങ്കിൽ മറ്റാരും ചെയ്യുന്നതിന്റെ ലക്ഷണവും കണ്ടില്ല. ഈ
കർമ്മത്തിനു് സാഹചര്യങ്ങൾ എന്നെ തെരഞ്ഞെടുത്തിരിക്കയാണു് എന്നാണതു്
അർത്ഥമാക്കിയതു്. അതെന്റെ കടമയായിരുന്നു. സ്വതന്ത്ര സോഫ്റ്റ്‌വെയർ മാത്രമടങ്ങിയ
ഒരു ഓപ്പറേറ്റിങ്ങ് സിസ്റ്റം വികസിപ്പിക്കാൻ ഞാൻ തീരുമാനിച്ചു. അതു്
പൂർണ്ണമായും സ്വതന്ത്ര സോഫ്റ്റ്‌വെയർ അടങ്ങിയതാവണം. ഒരു ഓപ്പറേറ്റിങ്ങ്
സിസ്റ്റത്തിൽ നൂറായിരക്കണക്കിനു് പ്രോഗ്രാമുകളുണ്ടു് അവയോരോന്നും പ്രത്യേകമായ ഈ
സ്വാതന്ത്ര്യത്തെ ബഹുമാനിക്കണം. നിങ്ങളുടെ സ്വാതന്ത്ര്യത്തെ ചവിട്ടിമെതിക്കുന്ന
ഒരെണ്ണം അക്കൂട്ടത്തിലുണ്ടെങ്കിൽ അതിലൂടെ ആ മൊത്തം സിസ്റ്റം നിങ്ങളുടെ
സ്വാതന്ത്ര്യത്തെ ചവിട്ടിമെതിക്കുന്നു. അതുകൊണ്ടു് നൂറു ശതമാനവും സ്വതന്ത്ര
പ്രോഗ്രാമുകളടങ്ങിയ ഒരു സിസ്റ്റം എനിക്കുണ്ടാക്കേണ്ടിയിരുന്നു. പിന്നീട് ഈ
പ്രവൃത്തിയുടെ വേഗം തീർക്കാനായി മറ്റുള്ളവരെ കൂട്ടാൻ തീരുമാനിച്ചു.
പ്രായോഗികമായി, യൂണിക്സ് പോലത്തെ ഒരു ഓപ്പറേറ്റിങ്ങ് സിസ്റ്റം തയാറാക്കാനും
തീരുമാനിച്ചു. ആധുനികവും ജനപ്രിയവുമായ ഓപ്പറേറ്റിങ്ങ് സിസ്റ്റമായിരുന്നു യൂണിക്സ്.
എന്നാലതു് കുത്തകാവകാശമുള്ളതായിരുന്നു. യൂണിക്സുപയോഗിക്കുമ്പോൾ നിങ്ങൾക്കു്
സ്വാതന്ത്ര്യം ലഭിക്കില്ലായിരുന്നു. പക്ഷേ യൂണിക്സ് പോലത്തെ, അതേ രൂപകല്പനയും അതേ
നിർദ്ദേശങ്ങളുമുള്ള, അതേ സാങ്കേതിക മേന്മകളുമുള്ള ഒരു ഓപ്പറേറ്റിങ്ങ് സിസ്റ്റം
ഞാൻ നിർമ്മിച്ചാൽ എല്ലാ യൂണിക്സ് ഉപയോക്താക്കൾക്കും അതിലേക്കു്
എളുപ്പത്തിൽ മാറാനാകുമായിരുന്നു, കാരണം അവർക്കു് എന്റെ സിസ്റ്റം യൂണിക്സ്
പോലെത്തന്നെ ഉപയോഗിക്കാനാകുമായിരുന്നു. അതുകൊണ്ടു് ഞാനാ പ്രായോഗിക
തീരുമാനമെടുത്തു. എന്നിട്ടു് ഞാനതിനു് തമാശയായിട്ടൊരു പേരുകൊടുത്തു.
സിസ്റ്റത്തിന്റെ പേര് ഗ്നു (GNU) എന്നാണു്. അതിന്റെ സ്പെല്ലിങ്ങ് ജി-എൻ-യൂ
എന്നാണു്. സാധാരണഗതിയിൽ നാമതിനെ നു എന്നാണു് ഉച്ചരിക്കുക. അതൊരു ചാക്രികമായ
പൂർണ്ണരൂപമാണു്. യൂണിക്സല്ല ഗ്നു ( GNU’s not Unix) എന്നതാണു് അതിന്റെ
പൂർണ്ണരൂപം. അപ്പോൾ ജി (G) എന്തിനെയാണു് പ്രതിനിധാനം ചെയ്യുന്നതെന്നു്
ആരെങ്കിലും ചോദിച്ചാൽ അതു് ഗ്നുവിനെയാണു് (GNU) പ്രതിനിധാനം ചെയ്യുന്നതു്.
പിന്നെ, പുനരാവർത്തനവുമായി ബന്ധപ്പെട്ട തമാശകൾ പ്രോഗ്രാമർമാർക്കു്
ഇഷ്ടമാണു്. പക്ഷേ. അതൊരു തമാശയാവണമെങ്കിൽ അതിനു് രണ്ടു് അർത്ഥങ്ങൾ വേണം.
എന്തുകൊണ്ടു് ഗ്നു (GNU) ആയി, അനുവോ ബ്‌നു ഫ്നുവോ സ്നുവോ ആയില്ല എന്നു ചോദിച്ചാൽ,
അവ പദങ്ങളല്ലാത്തതുകൊണ്ടു് എന്നാണു് ഉത്തരം. ആഫ്രിക്കയിൽ ജീവിക്കുന്ന ഒരു
മൃഗത്തിന്റെ പേരാണു് ഗ്നു. പറഞ്ഞതുപോലെ, ഇതു് ഒരു വീടന്വേഷിക്കുന്ന ആരാധ്യമായൊരു
ഗ്നുവാണു് (ഗ്നുവിന്റെ ഒരു പതുപതുത്ത പാവയെ കാണിച്ചുകൊണ്ടു്). അങ്ങനെ,
രണ്ടർത്ഥങ്ങളോടെ അതൊരു തമാശയാണു്. പക്ഷേ ഇതു് അതിനേക്കാൾ മെച്ചപ്പെട്ടതാണു്.
നിങ്ങൾ ശ്രദ്ധിക്കണം, ഡിക്‌ഷ്ണറിയനുസരിച്ചു് ജി നിശബ്ദമാണു്, വാക്കിന്റെ ഉച്ചാരണം
നു എന്നാണു്. ഓരോതവണയും നിങ്ങൾക്കു് ന്യൂ എന്നെഴുതേണ്ടപ്പോൾ new
എന്നെഴുതുന്നതിനുപകരം നിങ്ങൾക്കതു് gnu എന്നെഴുതാം. അപ്പോളതും ഒരു തമാശയാകും.
ഒരുപക്ഷേ അത്രനല്ലൊരു തമാശയാവില്ലായിരിക്കും. പക്ഷേ അത്തരം
ഒരുപാടെണ്ണമുള്ളതുകൊണ്ടു് ആ പദത്തെ ചിരിയുമായി ബന്ധപ്പെടുത്താൻ
നമുക്കാവുന്നുണ്ടു്. അതുകൊണ്ടു് ഏതു് പ്രോഗ്രാമിങ്ങ് പദ്ധതിക്കും യോജിച്ച പേരാണതു്.
പക്ഷേ അതു് നമ്മുടെ പ്രോജക്ടിന്റെ പേരാകുമ്പോൾ ദയവുചെയ്തു് ജി ഉറച്ചുതന്നെ
ഉച്ചരിക്കുക, നിഘണ്ടുവിൽ പറഞ്ഞിരിക്കുന്നതു് അനുസരിക്കാതിരിക്കുക. കാരണം,
'ഞാനുപയോഗിക്കുന്നതു് നു ഓപ്പറേറ്റിങ്ങ് സിസ്റ്റമാണു്' എന്നു പറഞ്ഞാൽ നിങ്ങൾ
ഒരു തെറ്റുവരുത്തിക്കഴിഞ്ഞു. നമ്മൾ വർഷമായി അതിൽ പണിയെടുക്കാൻ
തുടങ്ങിയിട്ടെന്നു മാത്രമല്ല, ഏതാണ്ടു് 23 വർഷമായി അതു് ഉപയോഗിച്ചുവരുന്നു.
അതുകൊണ്ടതു് പുതിയതല്ല. പക്ഷേ അതു് 'ഗ്നു' തന്നെയാണു്. അതെപ്പോഴും ഗ്നു ആയിരിക്കും.

ഒരു മലയാളി ഗ്നു വര : കൃഷ്ണനുണ്ണി
ഒരു മലയാളി ഗ്നു വര : കൃഷ്ണനുണ്ണി

നിങ്ങൾ ഒഴിവാക്കേണ്ട മറ്റൊരു ഉച്ചാരണപ്പിശകുണ്ടു്. അതു് 'ലിനക്സ്' എന്നാണു്
കേൾക്കുക. പലരും അങ്ങനെയാണു് ഈ സിസ്റ്റത്തിന്റെ പേരുച്ചരിക്കുന്നതു്. സിസ്റ്റം
ലിനക്സല്ല 'ഗ്നു' ആണു്. ഈ കുഴപ്പമെങ്ങിനെയാണു് ഉണ്ടായതു്? 1992ൽ ഞങ്ങൾ
എട്ടുവർഷമായി പ്രവർത്തിക്കുകയായിരുന്നു. ഗ്നു സിസ്റ്റത്തിന്റെ ഏതാണ്ടെല്ലാ
ഭാഗവും ഞങ്ങളുടെ കൈവശമുണ്ടായിരുന്നു, ഒരു ആദ്യപതിപ്പാണെങ്കിലും. പക്ഷേ ഒരു പ്രധാന
ഘടകം ഇല്ലായിരുന്നു. അതായിരുന്നു കാമ്പു് (kernel) – കമ്പ്യൂട്ടറിന്റെ വിഭവങ്ങൾ
മറ്റു പ്രോഗ്രാമുകൾക്കായി വീതിച്ചുകൊടുക്കുന്ന പ്രോഗ്രാം. കുത്തകാവകാശമുള്ള ഒരു
കാമ്പു് തയാറാക്കിയിരുന്ന മിസ്റ്റർ ടോർവാൾഡ്സ് അതു് ഫെബ്രുവരി 1992ൽ
സ്വതന്ത്രമാക്കി. ലിനക്സ് സ്വതന്ത്ര സോഫ്റ്റ്‌വെയറായപ്പോൾ ഗ്നുവിലുള്ള
വിടവിലേക്കു് ലിനക്സ് എന്ന കാമ്പിനെ യോജിപ്പിക്കാനും അങ്ങനെ ഒരു സമ്പൂർണ്ണ
സ്വതന്ത്ര ഓപ്പറേറ്റിങ്ങ് സിസ്റ്റം തയാറാക്കാനും സാധ്യമായി. അടിസ്ഥാനപരമായി അതു്
ഗ്നുവാണു്. പക്ഷേ ലിനക്സും അടങ്ങുന്നു. മറ്റൊരുതരത്തിൽ പറഞ്ഞാൽ, ഗ്നുവും
ലിനക്സും ചേർന്ന സിസ്റ്റമായിരുന്നു. അതിനെ ഗ്നു അധികം ലിനക്സ് എന്നോ
ഗ്നു/ലിനക്സ് എന്നോ വിളിക്കാം. അടിസ്ഥാനപരമായി അതു് ഗ്നുവാണു്, ലിനക്സും
കൂടിയുണ്ടു് എന്നതാണു് കാര്യം. നിങ്ങളതിനെ ഗ്നു/ലിനക്സ് എന്നു വിളിച്ചാൽ
ഞങ്ങൾക്കു രണ്ടുപേർക്കും തുല്യമായ സ്ഥാനം നൽകുകയാണു്. നിങ്ങൾ
സിസ്റ്റത്തിനെ, പലരും ചെയ്യുന്നതുപോലെ, ലിനക്സ് എന്നുമാത്രം വിളിച്ചാൽ മിസ്റ്റർ
ടോർവാൾഡ്സിനു മാത്രം അംഗീകാരം നൽകുകയും ഞങ്ങളുടെ അധ്വാനത്തിനു് അംഗീകാരം
നൽകാതിരിക്കുകയുമാണു ചെയ്യുന്നതു്. അതു് നല്ലതല്ല. അതുകൊണ്ടു് ദയവുചെയ്തു്
സിസ്റ്റത്തിനെ ഗ്നു+ലിനക്സ് എന്നു വിളിക്കാൻ ശ്രദ്ധിക്കുക. ഞങ്ങളുടെ പേരുകൂടി
പറയുക, കാരണം ഞങ്ങളാണതു് തുടങ്ങിവച്ചതെന്നു മാത്രമല്ല അതിന്റെ വലിയഭാഗം ഞങ്ങളാണു്
എഴുതിയതും.

പേരിനെക്കുറിച്ചുള്ള ഈ പ്രശ്നം പ്രധാനപ്പെട്ടതായിത്തീരുന്നു. ഞങ്ങൾക്കു്
അംഗീകാരം തരുന്നതിനേക്കുറിച്ചു മാത്രമല്ല ഇതു്, കാരണം അതത്രവളരെ പ്രാധാന്യമുള്ള
കാര്യമല്ല. സിസ്റ്റം രചിച്ചതു് ആരാണെന്നു് ജനങ്ങൾ മറന്നുപോയാലും അതുതന്നെ
സംഭവിക്കുമല്ലോ. പക്ഷേ നോക്കൂ, ഒരുപക്ഷേ ദീർഘകാലാടിസ്ഥാനത്തിൽ അതു്
സംഭവിക്കില്ലായിരിക്കാം. പക്ഷേ, നോക്കൂ, ജനങ്ങൾ സിസ്റ്റത്തെ ലിനക്സ് എന്നു
വിളിക്കുമ്പോൾ മിസ്റ്റർ ടോർവാൾഡ്സ് ആണു് ഇതെല്ലാം 1991ൽ തുടങ്ങിയതു്
എന്നു കരുതാം, അതു് സത്യമല്ലതാനും. 1991ൽ ടോർവാൾഡ്സ് ചെയ്തതു്
കുത്തകാവകാശമുള്ള ഒരു കാമ്പു് തയാറാക്കുകയായിരുന്നു. സിസ്റ്റം മൊത്തമായി
നിർമ്മാണം തുടങ്ങിയതു് അതിനും വർഷങ്ങൾക്കു് മുമ്പായിരുന്നു. എന്നാൽ അതാണു്
ജനങ്ങൾ വിചാരിക്കുന്നതു് അതിനവർ ഞങ്ങളുടെ അധ്വാനത്തിന്റെ ബലത്തിൽ അദ്ദേഹത്തെ
ആദരിക്കുകയും ചെയ്യുന്നു. അദ്ദേഹത്തിന്റെ കാഴ്ചപ്പാടുകളിൽനിന്നാണു്
സിസ്റ്റമുണ്ടായതെന്നും അവർ വിശ്വസിക്കുന്നു. അദ്ദേഹത്തിന്റെ
കാഴ്ചപ്പാടുകളെന്താണു്? അദ്ദേഹം സ്വതന്ത്ര സോഫ്റ്റ്‌വെയർ പ്രസ്ഥാനത്തെ
പിന്താങ്ങുന്നില്ല. അദ്ദേഹം അതിനോട് യോജിക്കുന്നില്ല. ‘ഓപ്പൺ സോഴ്സ്’ എന്ന പദം
ഉപയോഗിക്കുന്ന തികച്ചും വ്യത്യസ്ഥമായ ഒരു കാഴ്ചപ്പാടാണു് അദ്ദേഹത്തിന്റേതു്.
പിന്നെ, അദ്ദേഹമാണു് സിസ്റ്റം ആരംഭിച്ചതു് എന്നു വിശ്വസിക്കുമ്പോൾ, സിസ്റ്റം
പൂർണ്ണമായും അദ്ദേഹത്തിൽനിന്നു് അദ്ദേഹത്തിന്റെ വിശ്വാസങ്ങളിൽനിന്നാണു്
ഉണ്ടായതെന്നു് വിചാരിക്കുമ്പോൾ അവർ നമ്മുടെ ആശയങ്ങൾ മറക്കാനും അദ്ദേഹത്തിന്റെ
ആശയങ്ങൾ പിന്തുടരാനും ശ്രമിക്കാം. ഇനി, എന്താണദ്ദേഹത്തിന്റെ ആശയങ്ങൾ?
അദ്ദേഹത്തിനു് കമ്പ്യൂട്ടിങ്ങ് രംഗത്ത് സ്വാതന്ത്ര്യം അർഹിക്കുന്നുവെന്നു്
വിശ്വസിക്കുന്നില്ല. ഇതൊരു സുപ്രധാന കാര്യമായി അദ്ദേഹം തിരിച്ചറിയുന്നില്ല.
സൌകര്യപ്രദവും വിശ്വസിക്കാവുന്നതും ആയിടത്തോളം കാലം കുത്തകാവകാശമുള്ള
സോഫ്റ്റ്‌വെയർ ഉപയോഗിക്കുന്നതിനു് അദ്ദേഹത്തിനു് എതിർപ്പില്ല. സ്വന്തം
വിശ്വാസങ്ങൾ പ്രചരിപ്പിക്കുന്നതിനു് അദ്ദേഹത്തിനു് അവകാശമുണ്ടുതാനും. പക്ഷേ
നമ്മുടെ സൃഷ്ടിയെ ഒരു ഉയരമുള്ള വേദിയാക്കിക്കൊണ്ടു് നമ്മുടെ കാഴ്ചപ്പാടുകളെ അദ്ദേഹം
എതിർക്കുന്നതു് ശരിയല്ല. നമ്മുടെ സൃഷ്ടി അദ്ദേഹത്തിന്റേതായി ജനങ്ങൾ കാണുമ്പോൾ
അതുതന്നെയാണു് സംഭവിക്കുന്നതു്. അദ്ദേഹം നമ്മുടെ കാഴ്ചപ്പാടുകളെ എതിർക്കുന്നു.
അദ്ദേഹത്തിന്റേതെന്നു് ജനങ്ങൾ കരുതുന്ന ഈ സൃഷ്ടി നടത്താൻ നമ്മെ പ്രേരിപ്പിച്ച
ആശയങ്ങളെ അദ്ദേഹം എതിർക്കുന്നു. അതുകൊണ്ടു് ഇതിന്റെ തെറ്റിനെ ജനങ്ങൾ
കാണുന്നില്ല. ഇതു് അദ്ദേഹത്തിന്റെ സൃഷ്ടിയാണെന്നു് ജനങ്ങൾ വിശ്വസിക്കുമ്പോൾ
ഇതിന്റെ സൃഷ്ടിക്കു കാരണമായ, ഇതു് ചെയ്യപ്പെടാൻ കാരണമായ ആശയങ്ങളെ
അദ്ദേഹമെതിർക്കുകയാണെന്നു് അവർ തിരിച്ചറിയുന്നില്ല. പക്ഷേ യഥാർത്ഥത്തിൽ
അങ്ങനെയാണു് സംഭവിക്കുന്നതു്. പിന്നെ ഇതു് വളരെ പ്രധാനപ്പെട്ടതാണു് കാരണം
ദീർഘകാലാടിസ്ഥാനത്തിൽ നാമെന്തിനെല്ലാം മൂല്യം കല്പിക്കുന്നു എന്നതിനെയാണു്
നമ്മുടെ സ്വാതന്ത്ര്യം ആശ്രയിച്ചിരിക്കുന്നതു്. പൊതുവിൽ പറഞ്ഞാൽ,
നിലനിൽക്കുന്ന സ്വാതന്ത്ര്യം സ്ഥാപിക്കണമെങ്കിൽ ജനങ്ങൾക്കു് സ്വതന്ത്ര
സോഫ്റ്റ്‌വെയർ നൽകിയാൽ മാത്രം പോര. കാരണം, അവർക്കതിനു് വിലയില്ലെങ്കിൽ
അവരതിനെ വിട്ടുകളയും. അവർക്കതു് നഷ്ടമാകും. സ്വാതന്ത്ര്യത്തിനു് വിലകല്പിക്കാൻ
അവരെ പഠിപ്പിക്കണം. അതാണു് സോഫ്റ്റ്‌വെയർ ലോകത്ത് ഇന്നു് ഏറ്റവുമധികം
നഷ്ടമായിരിക്കുന്നതു്.

ഇനി പൊതുവായി പറഞ്ഞാൽ, സ്വാതന്ത്ര്യം നിലനിൽക്കണമെങ്കിൽ അതിനെ സംരക്ഷിക്കണം.
അതു് എല്ലാക്കാലത്തും ജീവിതത്തിന്റെ എല്ലാ രംഗങ്ങളിലും സത്യമായിരുന്നിട്ടുണ്ടു്.
പക്ഷേ ജീവിതത്തിന്റെ മറ്റു തുറകളിൽ മനുഷ്യാവകാശത്തേക്കുറിച്ചുള്ള ചർച്ചകൾ
ദശാബ്ദങ്ങളോ ശതാബ്ദങ്ങളോ ആയി നടക്കുന്നുണ്ടു്. എല്ലാവരും അർഹിക്കുന്ന
മനുഷ്യാവകാശങ്ങൾ എന്തെല്ലാമാണെന്നു് തീരുമാനിച്ചു് അവ ലോകത്തെല്ലായിടത്തും
പ്രചരിപ്പിക്കാനുള്ള സമയമായി. അപ്പോൾ ചിലപ്പോൾ മനുഷ്യാവകാശങ്ങളെ വിജയകരമായി
പ്രതിരോധിക്കാൻ അവ മനുഷ്യരെ പ്രേരിപ്പിച്ചേക്കും. പക്ഷേ കമ്പ്യൂട്ടിങ്ങ്
താരതമ്യേന പുതിയൊരു വിഷയമാണു്. ഇന്ത്യയിലെ മിക്ക ആൾക്കാരും
കമ്പ്യൂട്ടറുപയോഗിച്ചുതുടങ്ങിയിട്ടു് പത്തു വർഷത്തിൽ കുറവേ ആയിട്ടുള്ളൂ
എന്നാണെനിക്കു തോന്നുന്നതു്. ചില രാജ്യങ്ങളിൽ തുടങ്ങിയിട്ടുമുണ്ടാവില്ല.
ഏതായാലും ഒരു പ്രോഗ്രാം ഉപയോഗിക്കുമ്പോൾ ഒരാൾ അർഹിക്കുന്ന
മനുഷ്യാവകാശങ്ങളേക്കുറിച്ചുള്ള ചർച്ച നടത്തി തീരുമാനത്തിലെത്താനുള്ള
സമയമായിട്ടില്ല. പക്ഷേ വാസ്തവത്തിൽ ആ ചർച്ച ഒരിക്കലും തുടങ്ങിയില്ല.
മിക്കവാറും എല്ലാവരും കുത്തകാവകാശമുള്ള സോഫ്റ്റ്‌വെയറുപയോഗിച്ചുകൊണ്ടാണു്
കമ്പ്യൂട്ടറുപയോഗിക്കാൻ തുടങ്ങിയതു്. അവർക്കറിയാവുന്ന മിക്കവരും എല്ലാവരും
അതുതന്നെയാണു് ചെയ്തിരുന്നതും. മറ്റൊരു വഴി സാധ്യമാണെന്നു് അവരൊരിക്കലും
കേട്ടില്ല. അതുകൊണ്ടു് കുത്തകാവകാശമുള്ള സോഫ്റ്റ്‌വെയറാണു് ന്യായമായ വഴി എന്നു്
കൂടുതൽ ചിന്തിക്കാതെതന്നെ അവർ അംഗീകരിച്ചു. അതുകൊണ്ടു്
പ്രോഗ്രാമുപയോഗിക്കുമ്പോൾ എന്തെല്ലാം മനുഷ്യാവകാശങ്ങളാണു് ഉപയോക്താവ്
അർഹിക്കുന്നതു് എന്നുള്ള ചോദ്യത്തിന്റെ ഉത്തരം നൽകാൻ അവർ
സോഫ്റ്റ്‌വെയറിന്റെ ഉടമസ്ഥരെ അനുവദിച്ചു. അവർ ഫലപ്രദമായി ഉത്തരവിടുകയും ചെയ്തു,
യാതൊന്നുമില്ലെന്നു്. അതായിരുന്നു അവരുടെ മറുപടി. അവർക്കിഷ്ടമുള്ള എന്ത്
നിബന്ധനകളും അവർക്കു് നടപ്പാക്കാമെന്നും ഉപയോക്താക്കൾക്കു് അവ സ്വീകരിക്കുകയോ
ഉപേക്ഷിക്കുകയോ ചെയ്യാനാകൂ എന്നും അവർ പ്രഖ്യാപിച്ചു. ഉത്തരം തള്ളിക്കളയണമെന്നു്
ഉപയോക്താക്കൾക്കു് ഒരിക്കലും തോന്നിയില്ല. അപ്പോൾ ആരാണു് ഈ ചർച്ച തുടങ്ങാൻ
ശ്രമിക്കുന്നതു്? ഒരു ഉപയോക്താവിൽനിന്നും ഒരിക്കലും എടുത്തുമാറ്റാൻ പാടില്ലാത്ത
നാലു സ്വാതന്ത്ര്യങ്ങളുണ്ടെന്നു് സ്വതന്ത്ര സോഫ്റ്റ്‌വെയർ പ്രസ്ഥാനത്തിലുള്ള
ഞങ്ങൾ കണ്ടുപിടിച്ചിരിക്കുന്നു. സ്വതന്ത്ര സോഫ്റ്റ്വെയറിനെ നിർവചിക്കുന്ന
നാല് സ്വാതന്ത്ര്യങ്ങളാണിവ:



എന്താവശ്യത്തിനും ഇഷ്ടമനുസരിച്ചു് പ്രോഗ്രാം പ്രവർത്തിക്കാനുള്ളതാണു്
സ്വാതന്ത്ര്യം-പൂജ്യം (0). മൂലരൂപം പഠിച്ചു് പ്രോഗ്രാമിനെ നിങ്ങൾക്കിഷ്ടമുള്ള
വിധത്തിൽ പ്രവർത്തിപ്പിക്കാനുള്ളതാണു് സ്വാതന്ത്ര്യം-ഒന്നു്. ഇഷ്ടമുള്ളപ്പോൾ
പ്രോഗ്രാമിന്റെ യഥാർത്ഥ പകർപ്പുകളുണ്ടാക്കി വിൽക്കുകയോ വെറുതെ കൊടുക്കുകയോ
ചെയ്യാനുള്ളതാണു് സ്വാതന്ത്ര്യം-രണ്ടു്. നിങ്ങൾ മാറ്റം വരുത്തിയ പതിപ്പിന്റെ
പകർപ്പുകളുണ്ടാക്കി മറ്റുള്ളവർക്കു് നൽകാനും വിൽക്കാനുമുള്ളതാണു്
സ്വാതന്ത്ര്യം-മൂന്നു്. ചെയ്ത തെറ്റിനുള്ള ശിക്ഷയായല്ലാതെ ആരിൽനിന്നും
എടുത്തുകളയാനാവാത്ത അവകാശങ്ങളാവണം ഇവ എന്നാണു് ഞങ്ങൾ പറയുന്നതു്. പക്ഷേ ഞങ്ങൾ
ഈ ആശയങ്ങൾ ജനങ്ങളുടെ മുന്നിലെത്തിക്കാൻ ശ്രമിക്കുമ്പോൾ ഞങ്ങൾ രണ്ടു്
പ്രധാന തടസ്സങ്ങൾ നേരിടുന്നു. ആദ്യമായി ഗ്നു സിസ്റ്റത്തിന്റെ
ഉപയോക്താക്കൾക്കു് അവരുപയോഗിക്കുന്നതു് ഗ്നു സിസ്റ്റമാണെന്നറിയില്ല. അവർ
വിചാരിക്കുന്നു അതു് ലിനക്സ് ആണെന്നും അതു് 1991ൽ ലിനസ് ടോർവാൾഡ്സ്
നിർമ്മിച്ചതാണെന്നും അതു് അദ്ദേഹത്തിന്റെ ആശയങ്ങളിൽനിന്നു വന്നതാണെന്നും.
അതിന്റെ ഫലമായി ഗ്നു സിസ്റ്റം ഇഷ്ടപ്പെടുന്നവർ പോലും അതിനെ അവഗണിക്കുന്നു.
അതായതു് ഞങ്ങൾ പറയുന്നതു് അവർ അവഗണിക്കുന്നു. അതുകൊണ്ടു് "ആ ഗ്നു തീവ്രവാദികൾ
എഴുതിയ ഈ ലേഖനം ഞാനെന്തിനു വായിക്കണം? ഞാനൊരു ലിനക്സ് ഉപയോക്താവാണു്. ഞാനാ
ആദർശത്തെ ആദരിക്കുന്നു, മിസ്റ്റർ ടോർവാൾഡ്സിന്റെ പ്രായോഗിക ദർശനം” എന്നു്
ആരെങ്കിലും പറയുമ്പോൾ അതൊരു വൈരുദ്ധ്യമാണു്. പ്രായോഗികം എന്നു പറയുമ്പോൾ
പ്രധാനപ്പെട്ട ദീർഘകാല തീരുമാനങ്ങൾ ഹ്രസ്വകാലസൗകര്യങ്ങളുടെ അടിസ്ഥാനത്തിൽ
എടുക്കുക എന്നാണർത്ഥം. ഒരു സുപ്രധാനതീരുമാനമെടുക്കാൻ നല്ല മാർഗമാണതു് എന്നു
ഞാൻ കരുതുന്നില്ല, പക്ഷേ അവർക്കു് അതു് ആദരിക്കപ്പെടാനുള്ള കാര്യമാണു്.
അതുകൊണ്ടു് ഞങ്ങളുടെ പ്രവൃത്തിയുടെ പേരിൽ അവർ ടോർവാൾഡ്സിനെ
ആദരിക്കുന്നതുകൊണ്ടു് ഞങ്ങൾ പറയുന്നതു് കേൾക്കേണ്ടെന്നു് അവർ
തീരുമാനിക്കുന്നു. സിസ്റ്റം എവിടെനിന്നാണു് വന്നതെന്നു് അവർക്കറിയാമെങ്കിൽ,
അതു് ലിനക്സിനോടൊപ്പം ചേർത്ത ഗ്നു സിസ്റ്റമാണെന്നു് അവർക്കറിയാമെങ്കിൽ, അതു്
നിലനിൽക്കുന്നതുതന്നെ നമ്മുടെ ആദർശങ്ങൾ മൂലമാണെന്നു് അവർ
മനസ്സിലാക്കിയിരുന്നെങ്കിൽ, ഒരുപക്ഷേ അവർ നമ്മുടെ ആദർശങ്ങളെ അല്പംകൂടി
ശ്രദ്ധിച്ചേനെ. അപ്പോൾ അവരവരുടെ സ്വാതന്ത്ര്യമർഹിക്കുന്നു എന്നു നമ്മൾ
കണ്ടേനെ. അപ്പോൾ നമ്മൾ ജയിച്ചേനെ. പക്ഷേ മറ്റൊരു തടസ്സം കൂടിയുണ്ടു്. ഈയിടെയായി
മുഖ്യധാരാ മാധ്യമങ്ങൾ സ്വതന്ത്ര സോഫ്റ്റ്‌വെയറിനേപ്പറ്റി സംസാരിക്കാറില്ല.
വിശേഷിച്ചു് യൂഎസ്സിൽ. ഇന്ത്യയിൽ ചിലപ്പോഴൊക്കെ പറയാറുണ്ടു്. പക്ഷേ
അമേരിയ്ക്കയിൽ 'ഓപ്പൺ സോഴ്സ് ' എന്നതിനേക്കുറിച്ചുള്ള ചർച്ചകൾ അതിനെ
മൂടിക്കളഞ്ഞു. സ്വതന്ത്ര സോഫ്റ്റ്‌വെയർ പ്രസ്ഥാനത്തിലുണ്ടായിരുന്ന, എന്നാൽ
അതിനോടു യോജിപ്പില്ലാത്ത ടോർവാൾഡ്സ് ഉൾപ്പെടുന്ന ചിലർ ചേർന്നു് 1998ൽ
മെനഞ്ഞെടുത്ത പ്രയോഗമാണതു്. അവർക്കു് ധാർമ്മികമായ കാര്യങ്ങൾ പറയാതെ നമ്മുടെ
സോഫ്റ്റ്‌വെയറിനേക്കുറിച്ചു് സംസാരിക്കാനൊരു മാർഗം വേണമായിരുന്നു.
ധാർമ്മികപ്രശ്നങ്ങൾ മറവിയിലാണ്ടുപോകണമെന്നായിരുന്നു അവരുടെ ആഗ്രഹം - 'നാലു
സ്വാതന്ത്ര്യങ്ങൾ ആരെങ്കിലും നിങ്ങൾക്കു് നിഷേധിക്കുന്നതു് തെറ്റാണോ' തുടങ്ങിയ
ധാർമ്മികപ്രശ്നങ്ങൾ. നിങ്ങളുപയോഗിക്കുന്ന സോഫ്റ്റ്‌വെയറിനെ നിയന്ത്രിക്കാനുള്ള
അവകാശം നിങ്ങൾക്കുണ്ടോ? ആ ചോദ്യങ്ങൾ ഒരിക്കലും ഉയർത്തപ്പെടരുതു്
എന്നതായിരുന്നു അവരുടെ ആവശ്യം. മുമ്പുപയോഗിച്ചിട്ടില്ലായിരുന്ന പുതിയ പദംകൊണ്ടു്
ഒരു പുതിയ സംവാദം ആരംഭിക്കാനും ഏതൊക്കെ ആശയങ്ങൾ ഉൾക്കൊള്ളിക്കുകയും ഏതെല്ലാം
ഉപേക്ഷിക്കുകയും ചെയ്യണമെന്നു് തീരുമാനിക്കാനുമുള്ള അവസരം അവർക്കു് ലഭിച്ചു.
അവർ ധാർമ്മികമായ അടിസ്ഥാനം മുഴുവനും കളഞ്ഞുകൊണ്ടു് പ്രശ്നത്തെ
പ്രായോഗികസൗകര്യം മാത്രമായി അവതരിപ്പിച്ചു. അങ്ങനെ, ഓപ്പൺ സോഴ്സിനെ ഏതാണ്ടു്
സ്വതന്ത്ര സോഫ്റ്റ്‌വെയറിന്റേതുപോലെതന്നെ നിർവ്വചിച്ചു, മറ്റൊരു വിധത്തിലാണു്
അവതരിപ്പിച്ചതെങ്കിലും. പക്ഷേ ഒരു പ്രോഗ്രാം ഓപ്പൺ സോഴ്സ് അല്ലെങ്കിൽ അതു്
ശരിയല്ല എന്നവർ പറയുന്നില്ല. അതു് സൗകര്യത്തിന്റെ പ്രശ്നമായി മാത്രമാണു് അവർ
അവതരിപ്പിക്കുന്നതു്. അതുകൊണ്ടു് ഒരു പ്രോഗ്രാം എങ്ങനെ ഓപ്പൺ സോഴ്സ് ആക്കാം
എന്നവർ പറഞ്ഞുതരും, പക്ഷേ അതു് നിങ്ങളുടെ കടമയാണെന്നവർ പറയുന്നില്ല. ഒരു
പ്രോഗ്രാം വിതരണം ചെയ്യുകയാണെങ്കിൽ അതിൽ മാറ്റം വരുത്താനുള്ള ഉപയോക്താക്കളുടെ
സ്വാതന്ത്ര്യത്തെ ബഹുമാനിക്കുന്നതാവണമെന്നു് ഞങ്ങൾ പറയുമ്പോൾ, അവർ പറയുന്നു
നിങ്ങൾ പ്രോഗ്രാം വിതരണം ചെയ്യുമ്പോൾ അതിൽ മാറ്റം വരുത്താനുള്ള അനുവാദം
ഉപയോക്താവിനു നൽകുന്നതാണു് നിങ്ങൾക്കു് നല്ലതു് എന്നാണു്, കാരണം അവരതു്
കുറേക്കൂടി മെച്ചപ്പെടുത്താൻ വഴിയുണ്ടു്. അവർക്കു് ധർമ്മമെന്നതു്
മൂലരൂപത്തിന്റെ ഗുണനിലവാരവും മറ്റു പ്രായോഗിക കാര്യങ്ങളുമാണു്. പക്ഷേ നിങ്ങൾ
സ്വാതന്ത്ര്യത്തേക്കുറിച്ചു് സംസാരിച്ചില്ലെങ്കിൽ സ്വാതന്ത്ര്യത്തിനു് വില
കല്പിക്കാൻ നിങ്ങൾ മറ്റുള്ളവരെ പഠിപ്പിക്കുന്നില്ല. "ഓപ്പൺ സോഴ്സി"ന്റെയും ആ
സംവാദത്തിന്റെയും ബലഹീനത അവിടെയാണു്. സ്വതന്ത്ര സോഫ്റ്റ്‌വെയർ ഉപയോഗിക്കാനും
ഒരുപക്ഷേ പ്രകാശനം ചെയ്യാനും ചിലയാൾക്കാരെ അതു് പ്രേരിപ്പിക്കും. പക്ഷേ
എന്തുകൊണ്ടാണതു് ധാർമ്മികമായി പ്രാധാന്യമർഹിക്കുന്നതെന്നു് അവരെ
പഠിപ്പിക്കില്ല. അതുകൊണ്ടു് ഉപരിപ്ലവമായി മാത്രമേ ആൾക്കാരെ വിശ്വസിപ്പിക്കാനാകൂ.
അതു് സമരംചെയ്യാൻ അർഹമായ കാര്യമാണെന്നു് അവർക്കു് കാട്ടിക്കൊടുക്കുന്നില്ല.
പൊരുതാനുതകുന്ന ഒരു കാര്യവും അതു് കാണിക്കുന്നില്ല. അവർ സൗകര്യം മാത്രമാണു്
പ്രദർശിപ്പിക്കുന്നതു്. അതിന്റെയർത്ഥം സാങ്കേതികരംഗത്തുള്ളവരെയൊഴികെ ആരെയും
അവർക്കു് ബോധ്യപ്പെടുത്താനാവില്ല. കോഡിന്റെ ഗുണനിലവാരത്തെക്കുറിച്ചുള്ള അവരുടെ
വാദം - അതു് നല്ലൊരു കാര്യമാണെന്നു് അവർക്കു് പ്രോഗ്രാമർമാരെ
വിശ്വസിപ്പിക്കാനായേക്കും, പക്ഷേ ഉപയോക്താക്കളെ വിശ്വസിപ്പിക്കാനാവില്ല.
ഉപയോക്താക്കൾക്കു് പറയാം, "ഓ ഒരു പ്രോഗ്രാം സൗകര്യപ്രദമാണോ അല്ലയോ എന്നു്
എനിക്കുതന്നെ തിരിച്ചറിയാനാവും. അതുപയോഗിക്കുന്നതിൽനിന്നു് എനിക്കുതന്നെ
തീരുമാനിക്കാനാകും. അവരതു് എങ്ങനെയാണു് ചെയ്യുന്നതു് എന്നും മറ്റും
അന്വേഷിക്കേണ്ടകാര്യം എനിക്കില്ല. ഞാനതു് ഉപയോഗിച്ചുനോക്കിയിട്ടു് അതു്
സൗകര്യപ്രദമാണോ എന്നു് തീരുമാനിക്കും. അതു് വിശ്വസനീയമാണോ എന്നു് നോക്കും.”
മറിച്ചു്, അവരുടെ സ്വാതന്ത്ര്യത്തേപ്പറ്റി നാം സംസാരിക്കുമ്പോൾ ആൾക്കാർക്കു്
മനസിലാകും, കൂടുതൽ സൗകര്യപ്രദവും വിശ്വസനീയവുമാണെങ്കിലും അസ്വതന്ത്രമായ
പ്രോഗ്രാം അവരോടുചെയ്യുന്നതു് അപരാധമാണെന്നു് അപ്പോഴവർ തിരിച്ചറിയും.
പ്രശ്നമെന്തെന്നാൽ അക്കാലത്ത് പ്രസ്ഥാനത്തിലുണ്ടായിരുന്ന ഭൂരിഭാഗം പേരും ഓപ്പൺ
സോഴ്സിനെ പിന്തുണച്ചു എന്നതാണു്. മിക്ക കമ്പനികളും അവരെ അനുകൂലിക്കുകയും ചെയ്തു.
അതുകൊണ്ടു് അവരെല്ലാം ഓപ്പൺ സോഴ്സ് എന്ന പേരുപയോഗിക്കാൻ തുടങ്ങുകയും സ്വതന്ത്ര
സോഫ്റ്റ്‌വെയർ എന്നു പറയാതിരിക്കുകയും ചെയ്തു. പിന്നെ മിക്ക മാധ്യമപ്രവർത്തകരും
രാഷ്ട്രീയക്കാരും ഓപ്പൺ സോഴ്സ് എന്നു പറയാൻ തുടങ്ങി. അങ്ങനെ സ്വതന്ത്ര
സോഫ്റ്റ്‌വെയർ വിസ്മൃതിയിലായിപ്പോയി. സത്യത്തിൽ ഒരുപാടുപേർ
തെറ്റിദ്ധരിപ്പിക്കപ്പെട്ടിട്ടു് ഞാൻ ഓപ്പൺ സോഴ്സിന്റെ അനുകൂലിയാണെന്നു്
ധരിച്ചുവച്ചിട്ടുണ്ടു്. ഓപ്പൺ സോഴ്സിനുവേണ്ടി ഞാൻ ചെയ്ത കാര്യങ്ങൾക്കു് നന്ദി
പറഞ്ഞുകൊണ്ടു് ഓരോ ആഴ്ചയും എനിക്കു് പല സന്ദേശങ്ങളും കിട്ടാറുണ്ടു്. നിങ്ങൾ
തെറ്റിദ്ധരിപ്പിക്കപ്പെട്ടിരിക്കുകയാണു്, ഞാൻ ഒരിക്കലും ഓപ്പൺ സോഴ്സിനുവേണ്ടി
യാതൊന്നും ചെയ്തിട്ടില്ല എന്നും എന്റെ കാഴ്ചപ്പാടുകളെ എതിർക്കുന്നവരുടെ
മുദ്രാവാക്യമാണതു് എന്നുപറഞ്ഞ് മറുപടി അയയ്ക്കേണ്ടതായി വരുന്നു. ഓ അതെത്ര
വേദനാജനകമാണെന്നോ! അതുകൊണ്ടു്, "ഞാൻ ഓപ്പൺ സോഴ്സിന്റെ പിതാവാണെങ്കിൽ അതു്
എന്റെ അറിവോ സമ്മതമോ കൂടാതെ കവർന്നെടുത്ത ബീജമുപയോഗിച്ചു് കൃത്രിമ ബീജസങ്കലനം
നടത്തിയതിലൂടെയാണു് ജന്മംകൊണ്ടതു്" എന്നു പറഞ്ഞുകൊണ്ടു് ഞാൻ
പത്രാധിപന്മാർക്കു് കത്തെഴുതി. എന്നിട്ടു് എന്താണു് സ്വതന്ത്ര സോഫ്റ്റ്‌വെയർ
പ്രസ്ഥാനമെന്നും അതെന്തിനാണു് നിലകൊള്ളുന്നതു് എന്നും ഞാൻ വിശദീകരിച്ചു. അതാണു്
കത്തിന്റെ യഥാർത്ഥ ഉദ്ദേശ്യം. തെറ്റായ ലേഖനത്തിൽ എന്തെല്ലാമാണു് വിട്ടുപോയതു്
എന്നു് പ്രസിദ്ധീകരണത്തിന്റെ വായനക്കാരെ കാണിക്കാനാണതു്. പക്ഷേ എനിക്കു് ഒരു
തമാശയോടെ തുടങ്ങാനാണിഷ്ടം, കാരണം ഒന്നാമതായി തമാശകൾ രസകരമാണു് പിന്നെ രണ്ടാമതായി
എന്റെ കത്ത് പ്രസിദ്ധീകരിക്കാൻ അതു് പത്രാധിപരെ പ്രേരിപ്പിക്കാം. എന്തായാലും
സ്വതന്ത്ര സോഫ്റ്റ്‌വെയറിനേപ്പറ്റിയും സ്വതന്ത്ര സോഫ്റ്റ്‌വെയറിന്റെ
ആദർശത്തേപ്പറ്റിയും ജനങ്ങളെ ബോധ്യപ്പെടുത്താനായി എന്നാലാവുന്നതെല്ലാം ഞാൻ
ചെയ്യുന്നുണ്ടു്. 1998നു ശേഷം, നമ്മുടെ സോഫ്റ്റ്‌വെയറിനേക്കുറിച്ചുള്ള ധാരണയും
നമ്മുടെ ആദർശങ്ങളേക്കുറിച്ചുള്ള ധാരണയും തമ്മിലുള്ള ബന്ധം ഓപ്പൺ സോഴ്സുകാർ
വേർപെടുത്തിയതിനു ശേഷം, നമ്മളെന്തിനാണു് നിലകൊള്ളുന്നതു് എന്നതു് ജനങ്ങളെ
പഠിപ്പിക്കാനായി കഠിനാദ്ധ്വാനം ചെയ്യേണ്ടി വന്നിട്ടുണ്ടു്. അന്നുമുതൽ ഞാനെന്റെ
സമയം മുഴുവനും യാത്രകളിലും പ്രസംഗങ്ങളിലുമാണു് ചെലവഴിക്കുന്നതു്. വർഷത്തിന്റെ
ഭൂരിഭാഗവും അങ്ങനെയാണു് ഞാൻ ചെലവഴിക്കുന്നതു്. പക്ഷേ ആവശ്യത്തിനു് ചെയ്യാൻ
എനിക്കാവുന്നില്ല. കൂടുതൽ സ്വതന്ത്ര സോഫ്റ്റ്‌വെയർ പ്രവർത്തകർ
സംസാരിക്കേണ്ടിയിരിക്കുന്നു. പ്രസ്ഥാനത്തിനു് പ്രധാനപ്പെട്ട കാര്യമായ സംഭാവന
നൽകാൻ ആഗ്രഹമുണ്ടെങ്കിൽ അതാണു് ഏറ്റവും നല്ല മാർഗം. ഒരു സ്വതന്ത്ര
സോഫ്റ്റ്‌വെയർ പ്രഭാഷകനാവുക. പ്രായോഗിക സൗകര്യവും സാങ്കേതിക
പ്രശ്നങ്ങൾക്കുമപ്പുറം മറ്റുപലതും നഷ്ടപ്പെടാനുണ്ടെന്നു്
ആദർശങ്ങളിലൂന്നിക്കൊണ്ടു പറഞ്ഞു മനസ്സിലാക്കിക്കൊടുക്കുക.



നമുക്കു് പ്രോഗ്രാമർമാരെയും തീർച്ചയായും വേണം. നിങ്ങൾക്കു് പലതരത്തിൽ
ഞങ്ങളെ സഹായിക്കാനാകും. സൂചനകളുടെ ഒരു പട്ടികയ്ക്ക് gnu.org/help എന്ന വെബ്പേജ്
നോക്കുക. പക്ഷേ കാര്യമെന്തെന്നാൽ പ്രോഗ്രാമറായാലേ ഞങ്ങളെ സഹായിക്കാനാകൂ എന്നു്
അനുമാനിക്കാതിരിക്കുക. ഒരുവരി കോഡുപോലും എഴുതാതെ നിങ്ങൾക്കൊരു സ്വതന്ത്ര
സോഫ്റ്റ്‌വെയർ പ്രവർത്തകനാകാനാകും. പ്രസ്ഥാനത്തിനുവേണ്ടി മറ്റുതരത്തിൽ
വളരെയധികം ചെയ്യാൻ നിങ്ങൾക്കാകും. അതുകൊണ്ടു്, "എനിക്കു് സംഭാവന
ചെയ്യണമെന്നുണ്ടു്, പക്ഷേ ആദ്യം പ്രോഗ്രാമറാവണം" എന്നു് ചിന്തിക്കാതിരിക്കുക.
നിങ്ങൾ വലിയൊരു പ്രോഗ്രാമറാവേണ്ടതില്ല. നിങ്ങളൊരു പ്രോഗ്രാമറേ ആവേണ്ടതില്ല.
സംഭാവനചെയ്യാനുള്ള ഒരു മാർഗം മാത്രമാണതു്.

പുതിയ അപകടങ്ങൾ ഉയർന്നിട്ടുണ്ടു്. ഉദാഹരണമായി, പല വെബ്പേജുകളിലും ചില
പ്രോഗ്രാമുകളുണ്ടു് അവയിൽ മിക്കവയും സ്വതന്ത്രമല്ലതാനും. ഏതു് പ്രോഗ്രാമും
സ്വതന്ത്രമോ അസ്വതന്ത്രമോ ആകാം. അതിനൊരു സ്വതന്ത്ര സോഫ്റ്റ്‌വെയർ
ലൈസൻസാണുള്ളതെങ്കിൽ അതു് സ്വതന്ത്ര സോഫ്റ്റ്‌വെയറാണു്. വെബ്പേജുകളിൽ
കാണുന്ന പ്രോഗ്രാമുകളെ സംബന്ധിച്ചും ഇതു് സത്യമാണു് പക്ഷേ അവ മിക്കതും
അസ്വതന്ത്രമാണു്. മാത്രമല്ല, നിങ്ങളുടെ ബ്രൗസർ അവ നിശ്ശബ്ദമായി കമ്പ്യൂട്ടറിൽ
സ്ഥാപിക്കുകയും ചെയ്യുന്നു. എന്നിട്ടതു് നിങ്ങളുടെ കമ്പ്യൂട്ടറിൽ
പ്രവർത്തിയെടുക്കാൻ തുടങ്ങുന്നു. നിങ്ങളുടെ കമ്പ്യൂട്ടറിൽ ഒരു അസ്വതന്ത്ര
പ്രോഗ്രാം പ്രവർത്തിക്കുന്നു എന്ന കാര്യം നിങ്ങളറിയുന്നതേയില്ലെന്നു മാത്രമല്ല,
അവയിൽ ചിലതെല്ലാം ദുഷ്ടവെയറാണുതാനും. ആൾക്കാരെ അരോചകമായ തരത്തിൽ
പിന്തുടരാനായി രൂപകല്പന ചെയ്തവയാണു്. അതുകൊണ്ടു് ഞങ്ങൾ LibreJS എന്ന പ്രോഗ്രാം
വികസിപ്പിച്ചു. അതു് ഫയർഫോക്സിനുള്ള ഒരു അനുബന്ധമാണു്. വെബ്‌പേജുകളിലുള്ള സ്വയം
ഇൻസ്റ്റാളാവാൻ ശ്രമിക്കുന്ന എല്ലാ പ്രോഗ്രാമുകളെയും പരിശോധിച്ചു് അവ
നിസ്സാരമാണോ സ്വതന്ത്രമാണോ എന്നു കണ്ടെത്തും. അങ്ങനെയെങ്കിൽ അവ
പ്രവർത്തിക്കാൻ LibreJS അനുവദിക്കും. പക്ഷേ ഒരു പ്രോഗ്രാം നിസ്സാരമല്ലാത്തതും
സ്വതന്ത്രമല്ലാത്തതുമാണെങ്കിൽ ഈ പേജിൽ നിസ്സാരമല്ലാത്ത സ്വതന്ത്രവുമല്ലാത്ത
പ്രോഗ്രാം ഉൾക്കൊണ്ടിട്ടുണ്ടെന്നു് അതു് സ്ക്രീനിലൂടെ നിങ്ങൾക്കു്
മുന്നറിയിപ്പു നൽകും. അതു് ഒരുകാര്യം കൂടി ചെയ്യും. ആ വെബ്സൈറ്റിന്റെ
അധികാരിയ്ക്ക് ഒരു പരാതിയെഴുതിയയ്ക്കാൻ നിങ്ങളെ സഹായിക്കും. അതിനാണു്
സമയമെടുക്കുന്നതു്. പിന്നെ, LibreJS നിങ്ങൾക്കുവേണ്ടിയാണു് അതു് ചെയ്യുന്നതു്.
പ്രവൃത്തിപരിചയത്തിൽനിന്നു് അതു് അധികാരിയെ കണ്ടെത്തുന്നു. എന്നിട്ടു് വേഗന്നും
എളുപ്പത്തിലും പരാതിയയ്ക്കാനായി ആ വിവരം നിങ്ങൾക്കു് കാണിച്ചുതരുന്നു.
സന്ദേശത്തിന്റെ ഭാഗമായി പ്രശ്നത്തേക്കുറിച്ചു് അതു് വിശദീകരിക്കുകയും ചെയ്യുന്നു.
നിങ്ങളുടെ സൈറ്റ് എനിക്കു് ഉപയോഗിക്കാനായില്ല, കാരണം അതിനു് സ്വതന്ത്രമല്ലാത്ത ഒരു
ജാവാസ്ക്രിപ്റ്റ് കോഡ് പ്രവർത്തിപ്പിക്കേണ്ടിയിരിക്കുന്നു എന്നു പറയാൻ ഒരു
മിനിറ്റിൽ താഴെ സമയമേ വേണ്ടൂ. ദയവുചെയ്തു് ഇതു് ശരിയാക്കൂ. അയയ്ക്കുക. ഇത്രയുമേ
ചെയ്യാനുള്ളൂ. നിങ്ങൾക്കു് ദിവസവും പത്തു വ്യത്യസ്ത വെബ്‌സൈറ്റുകളിലേക്കു്
പരാതിയയ്ക്കാൻ പത്തു മിനിറ്റേ എടുക്കൂ. നമ്മുടെ പ്രസ്ഥാനത്തിലേക്കുള്ള ഒരു
സംഭാവനയാകുമിതു്.

സ്വാതന്ത്ര്യത്തിനുള്ള മറ്റൊരു ഭീഷണിയായി, മറ്റൊരു തടസ്സമായി വരുന്നതു് ഇപ്പോഴൊക്കെ
പല ഹാർഡ്‌വെയർ കമ്പനികളും അവരുടെ ഉല്പന്നങ്ങളെക്കുറിച്ചുള്ള വിശദാംശങ്ങൾ
രഹസ്യമായി വയ്ക്കുന്നു എന്നതാണു്. ഉല്പാദകനു് ഉല്പന്നം നിങ്ങൾക്കു് വില്ക്കാൻ
താല്പര്യമുണ്ടു്, പക്ഷേ അതെങ്ങിനെയാണു് ഉപയോഗിക്കേണ്ടതു് എന്നതു് രഹസ്യമായി
വയ്ക്കാൻ ആഗ്രഹിക്കുന്നു. പകരമായി അവർ പറയുന്നു, "ഇതാ അതുപയോഗിക്കാനായി
കുത്തകാവകാശമുള്ള ഒരു പ്രോഗ്രാമുണ്ടു്. ഇതോടിച്ചിട്ടു് മിണ്ടാതിരി" എന്നു്.
അതുകൊണ്ടു്, അതുപയോഗിക്കേണ്ടതെങ്ങിനെ എന്നു കണ്ടെത്താനായി നമുക്കു് പിന്നോട്ടു്
എഞ്ചിനിയർ ചെയ്യേണ്ടതായി വരുന്നു (പ്രവർത്തനത്തിൽനിന്നു് അതിന്റെ വിശദമായ
രൂപകല്പന കണ്ടുപിടിക്കുക). എല്ലായ്‌പ്പോഴും വേണ്ടിവരുന്നില്ല എങ്കിലും. ചിലപ്പോൾ
സമൂഹവുമായി സഹകരിച്ചും നമ്മുടെ സ്വാതന്ത്ര്യത്തെ ബഹുമാനിച്ചും ഉല്പന്നത്തിന്റെ
വിശദാംശങ്ങൾ പ്രസിദ്ധീകരിക്കാനായി കമ്പനിയെ സമ്മതിപ്പിക്കാൻ
നമുക്കാകുന്നുണ്ടു്. ചിലപ്പോൾ അവരതിനുമപ്പുറത്തേയ്ക്കു കടന്നു് ഒരു സ്വതന്ത്ര
ഡ്രൈവർതന്നെ പ്രസിദ്ധീകരിക്കാൻ സന്നദ്ധരാകുന്നു. അതു് അവരുടെ നന്മ. പക്ഷേ
നമുക്കു് അതു് വേണമെന്നില്ല. നമുക്കു വേണ്ടതു് വിശദാംശങ്ങളാണു്. കമ്പനി അതു തരാൻ
തയാറാകുന്നില്ലെങ്കിൽ നമുക്കതു് കണ്ടുപിടിക്കണം. പറഞ്ഞുവരുന്നതെന്തെന്നാൽ,
നിങ്ങൾക്കു് സാങ്കേതികമായ സംഭാവന നൽകാൻ താല്പര്യമുണ്ടെങ്കിൽ ഇതാണു് ഏറ്റവും
നല്ല വഴി. അവിടെയാണു് നമുക്കു് ഏറ്റവുമധികം സഹായം ആവശ്യമുള്ളതു്. ഹാഡ്‌വെയർ
പ്രവർത്തിപ്പിക്കാനായി അതിന്റെ വിശദാംശങ്ങൾ റിവേഴ്സ് എഞ്ചിനീയറിങ്ങ് വഴി
കണ്ടെത്തുക. ഓരോ സർവ്വകലാശാലയും റിവേഴ്സ് എഞ്ചിനീയറിങ്ങ് പഠിപ്പിക്കണമെന്നാണു്
എന്റെ അഭിപ്രായം. അതു് മേല്പറഞ്ഞ കാര്യങ്ങളിൽ സ്വതന്ത്ര സോഫ്റ്റ്‌വെയർ
പ്രസ്ഥാനത്തിനു് മുന്നേറാൻ അത്യാവശ്യമായ കാര്യം മാത്രമല്ല, അതു് വളരെ ആദായകരമായ
ഒരു തൊഴിലുംകൂടിയാണു്. വളരെപ്പേരൊന്നും ഇതു് ചെയ്യുന്നില്ല, ചെയ്യുന്നവർ ഒരുപാടു്
പണം ആവശ്യപ്പെടുകയും ചെയ്യുന്നു.

പക്ഷേ, അവർ ഇതിനേക്കാൾ വഷളാകുകയാണെന്നതാണു് മറ്റൊരു തടസ്സം. ചില ഹാർഡ്‌വെയർ
ഉപകരണങ്ങൾ സ്വതന്ത്ര സോഫ്റ്റ്‌വെയർ പ്രവർത്തിപ്പിക്കുന്നതൽനിന്നു്
ആൾക്കാരെ തടയാനായി രൂപകല്പന ചെയ്തിരിക്കുന്നു. ദുഷ്ടമായ ഹാർഡ്‌വെയറിന്റെ ഒരു
നിർണ്ണായകമായ ഉദാഹരണമാണു് സെൽഫോൺ മോഡം ചിപ്പുകൾ. ജീയെസ്സെം ശൃംഖലയും
വിവരശൃംഖലയുമായി ആശയവിനിമയം യഥാർത്ഥത്തിൽ നടത്തുന്ന മോഡം പ്രോസസർ. ഈയിടെയായി
ഈ ചിപ്പുകൾ രൂപകല്പന ചെയ്യുന്നതു് ഉല്പാദകൻ സാക്ഷ്യപ്പെടുത്തിയ പ്രോഗ്രാം
മാത്രം പ്രവർത്തിപ്പിക്കാനാണു്. അതുകൊണ്ടു് നമുക്കു് സ്വതന്ത്ര സോഫ്റ്റ്‌വെയർ
വികസിപ്പിക്കാനായാൽത്തന്നെ - അതൊരു വലിയ പ്രയത്നമാണു്, തുടങ്ങുന്നതു് റിവേഴ്സ്
എഞ്ചിനീയറിങ്ങിൽ നിന്നുമാണു് - നമുക്കതു് പ്രവർത്തിപ്പിക്കാനാവില്ല. ആ
ചിപ്പുകൾ ദുഷ്ട സോഫ്റ്റ്‌വെയറുകൾ മാത്രമേ പ്രവർത്തിപ്പിക്കൂ. ആ ചിപ്പുകളെ നാം
ജന്മനാൽ ദുഷ്ടമായി കണക്കാക്കേണ്ടിയിരിക്കുന്നു. ഒരു സെൽഫോൺ മോഡമുള്ള ഒരു
ഉപകരണം എനിക്കു വേണ്ട. എനിക്കു് എന്റെ ആശയവിനിമയം മറ്റു മാർഗങ്ങളിൽക്കൂടി
നടത്തിയാൽ മതി. പക്ഷേ രൂപാന്തരപ്പെടുത്തിയതും വ്യത്യസ്ഥമായതുമായ എല്ലാ
സോഫ്റ്റ്‌വെയറും തിരസ്ക്കരിക്കുന്ന ചിപ്പുകൾ അവ മാത്രമല്ല. ഉപയോക്താക്കൾക്കു്
അവരുടെ സ്വന്തം സോഫ്റ്റ്‌വെയർ സ്ഥാപിക്കുന്നതു് തടയുന്ന ഡിജിറ്റൽ ഉല്പന്നങ്ങൾ
രൂപകല്പന ചെയ്യുന്നതു നിയമവിരുദ്ധമാക്കണം എന്നാണു് എന്റെ അഭിപ്രായം. ഒടുവിൽ ഈ
പ്രശ്നത്തെ മറികടക്കാനായി നമുക്കു് വേറെ ചിപ്പുകൾ നിർമ്മിക്കേണ്ടിവരും. ആ
ദിശയിലാണു് കമ്പ്യൂട്ടിങ്ങ് പോകുന്നതു് എന്നാണു് എനിക്കു തോന്നുന്നതു്.
രൂപകല്പനയുടെ കൂടുതൽ തലങ്ങൾ കമ്പനികൾ നിയന്ത്രിക്കുമ്പോൾ
ഉപയോക്താക്കൾക്കു് സിസ്റ്റത്തെ മാറ്റാൻ കഴിയാത്ത തരത്തിലേക്കു് രൂപകല്പന
നീങ്ങുന്നതായാണു് കണ്ടുവരുന്നതു്. എആർഎം പ്രോസസറുകളിലുപയോഗിക്കാനുള്ള വിൻഡോസ്
8ന്റെ കാര്യത്തിൽ മൈക്രോസോഫ്റ്റ് ആ ചുവടു വച്ചു. വിൻഡോസ് 8 അല്ലാതെ മറ്റൊന്നും
പ്രവർത്തിപ്പിക്കാൻ പറ്റാത്ത രീതിയിൽ അതു് വിതരണം ചെയ്യാൻ അവർ
ആവശ്യപ്പെട്ടു. മൈക്രോസോഫ്റ്റ് രൂപകല്പന ചെയ്തതല്ലാതെ മറ്റൊന്നും അതിൽ
പ്രവർത്തിപ്പിക്കാനാവില്ല. അതൊരു അനീതിയാണു്. അതു് നിയമവിരുദ്ധമാകേണ്ടതാണു്.

ഹോളിവുഡുമായും സംഗീതഫാക്ടറികളുമായും ഒത്തുചേർന്നു പ്രവർത്തിക്കുന്ന ഒരു
കമ്പനിയുടെ കീഴിൽത്തന്നെ രൂപകല്പനയുടെ എല്ലാ തലങ്ങളും ഒന്നിച്ചുകൊണ്ടുവരാനുള്ള
പ്രവണതയിൽനിന്നാണു് അതു് ഉടലെടുക്കുന്നതു്. ഈ കമ്പനികൾ നമ്മുടെ
കമ്പ്യൂട്ടറുകളിലും ഡിജിറ്റൽ കൈവിലങ്ങുകൾ വേണമെന്നു് ആവശ്യപ്പെടുന്നു.
ഡിജിറ്റൽ കൈവിലങ്ങുകൾക്കുവേണ്ടി അവർ ദശാബ്ദങ്ങളായി ശ്രമിക്കുകയാണു്.
ഇപ്പോഴുള്ള കൈവിലങ്ങുകൾക്കും അവർതന്നെയാണു് ഉത്തരവാദികൾ.

അതിനും പുറമേ, നിങ്ങളുടെ കമ്പ്യൂട്ടറിനു പുറത്തും ഡിജിറ്റൽ സ്വാതന്ത്ര്യം
പോകേണ്ടതുണ്ടു്. എല്ലാ സോഫ്റ്റ്‌വെയറും സ്വതന്ത്രമാണെങ്കിൽ നിങ്ങളുടെ
കമ്പ്യൂട്ടറിനുള്ളിൽ നടക്കുന്ന പ്രവർത്തനം മുഴുവനും നിങ്ങൾ
നിയന്ത്രിക്കുന്നു. അങ്ങനെയാണെങ്കിൽ നിങ്ങൾ ഒറ്റയ്ക്കായിരിക്കുമ്പോൾ നിങ്ങൾ
സ്വതന്ത്രനാണു്. പക്ഷേ മറ്റുള്ളവരുമായി ആശയവിനിമയം നടത്തുമ്പോൾ
സ്വാതന്ത്ര്യത്തിന്റെ മറ്റു പ്രശ്നങ്ങൾ ഉയരുന്നു. ഡിജിറ്റൽ സാങ്കേതികവിദ്യ
സമ്പൂർണ്ണമായ മേൽനോട്ടത്തിനു് ഉതകുന്നതാണു് എന്നു് നമുക്കു മനസ്സിലാകുന്നു.
അതു് കൊണ്ടുനടക്കാവുന്ന ഫോണുകളിൽ മാത്രമല്ല. ഇപ്പോൾ വഴികളിലെ ക്യാമറകളിലൂടെ,
ഇന്റർനെറ്റിലെ മേൽനോട്ടം, ഇന്റർനെറ്റ് സേവനദാതാക്കളുടെ നിരീക്ഷണം,
ഫോൺകമ്പനികളുടെ നിരീക്ഷണം, തുടങ്ങിയവയിലൂടെ മനുഷ്യരുടെ ജീവിതത്തിലേക്കു്
മേൽനോട്ടം കടന്നുവരുന്നതായി കാണുന്നു. ഒരു വ്യക്തിയുടെ ഫോൺ നടത്തുന്ന വിളികൾ,
വ്യക്തി എവിടെയെല്ലാം പോയിരുന്നു, തുടങ്ങിയവയുടെ പട്ടികകളുണ്ടാക്കി ഫോൺകമ്പനികൾ
ദീർഘകാലം സൂക്ഷിച്ചുവയ്ക്കുന്നു.

ഫോട്ടോ: സെയ്ദ് ഷിയാസ്
ഫോട്ടോ: സെയ്ദ് ഷിയാസ്

അതുകൊണ്ടു് എല്ലാവരേയും കുറിച്ചുള്ള എല്ലാ കാര്യങ്ങളും സർക്കാർ
അറിയുന്നതിൽനിന്നു് നാം തടയേണ്ടിയിരിക്കുന്നു. കാരണം, ആ സാഹചര്യങ്ങളിൽ
രാഷ്ട്രീയ എതിർപ്പിനെയും മാധ്യമപ്രവർത്തനത്തെയും ഇല്ലാതാക്കാൻ സർക്കാർ ഈ
അറിവുപയോഗിക്കും. ഈ പ്രക്രിയ അമേരിക്കയിൽ ആരംഭിക്കുന്നതു് നാം കണ്ടുകഴിഞ്ഞു.
ഇതിനുമുമ്പുള്ള എല്ലാ പ്രസിഡന്റുമാരുംകൂടി ചെയ്തിട്ടുള്ളതിൽ കൂടുതൽ
മാധ്യമപ്രവർത്തകരെ ഒബാമ കോടതി കയറ്റിക്കഴിഞ്ഞു. ഇതു്
മാധ്യമപ്രവർത്തനത്തിനോടുള്ള യുദ്ധമാണു്, ജനാധിപത്യത്തോടുള്ള യുദ്ധമാണു്. പക്ഷേ
എല്ലാത്തിനെയും ഒളിഞ്ഞുനോക്കുന്നതു് അമേരിക്ക മാത്രമല്ല. ഇംഗ്ലണ്ടിലെ ഒരു
സർവ്വകലാശാലയിൽ രാഷ്ട്രീയചർച്ച നടന്നു. അതിൽ പങ്കെടുത്തവരുടെ പേരുകൾ
സർക്കാർ ആവശ്യപ്പെട്ടതായി ഇന്നലെ ഞാൻ പത്രത്തിൽ വായിച്ചതേയുള്ളൂ. കാരണം,
അപകടകരമായ പരിസ്ഥിതിപ്രശ്നങ്ങളുണ്ടാക്കുന്ന ഫ്രാക്കിങ്ങ് (fracking) പോലെയുള്ള
പ്രവർത്തനങ്ങളെ എതിർക്കുകയോ അതിനെതിരെ പ്രതിഷേധിക്കുകയോ ചെയ്യുന്നവരെ അവിടത്തെ
സർക്കാർ എല്ലായ്‌പ്പോഴും പിന്തുടരാൻ ശ്രമിച്ചുകൊണ്ടിരിക്കയാണു്. അവരതിനു്
എന്തും ചെയ്യും എന്നാണു് മനസ്സിലാകുന്നതു്. അതുകൊണ്ടു് നമുക്കു് ജനാധിപത്യം
വേണമെങ്കിൽ സർക്കാർ അറിയാതെ മറ്റുള്ളവരോട് സംസാരിക്കാൻ സാധിക്കും എന്നു നാം
ഉറപ്പുവരുത്തണം. നമ്മളുടെ സ്ഥാനം തുടർച്ചയായി രേഖപ്പെടുത്താതെ നമുക്കു്
നഗരങ്ങളിൽ യാത്രചെയ്യാൻ സാധിക്കും എന്നു് ഉറപ്പുവരുത്തണം. സർക്കാരിനു് ഈ
വിവരങ്ങൾ ലഭിക്കുകയാണെങ്കിൽ അവരതു് ദുരുപയോഗം ചെയ്യും. പക്ഷേ ആരെങ്കിലും ഈ
വിവരം ശേഖരിച്ചാൽ അതു് സർക്കാരിനു് നേടിയെടുക്കാനാകും. അമേരിക്കയിൽ AT&T എന്ന
കമ്പനിയുടെ ഉപഭോക്താക്കൾ ഫോണിലൂടെ ആരോടൊക്കെ സംസാരിച്ചു എന്നതിന്റെ വിവരങ്ങൾ
1989 മുതലുള്ളതു് ശേഖരിച്ചു വച്ചിട്ടുണ്ടു്. പല സർക്കാർ സ്ഥാപനങ്ങൾക്കും ഈ
വിവരങ്ങൾ അവർ നൽകുന്നുമുണ്ടു്. മുൻകാലത്തെ പ്രവൃത്തികളുടെ അടിസ്ഥാനത്തിൽ
അവരെ പരിശോധിക്കാനായി ഇതുപയോഗിക്കുന്നു. ഇതേപ്പറ്റി എന്തു പറയും? ഇതു് നിഷ്ഠുരമായ
സ്വേച്ഛാധിപത്യത്തിലേക്കുള്ള വഴിയാണു്. ഇത്രയും നിരീക്ഷണത്തോടൊപ്പം
ജനാധിപത്യത്തിനു് നിലനിൽക്കാനാവില്ല. അങ്ങേയറ്റം എത്ര നിരീക്ഷണത്തെ
ജനാധിപത്യത്തിനു് താങ്ങാനാവുമെന്നു് ഞാൻ തിട്ടപ്പെടുത്തിയിട്ടുണ്ടു്. നോക്കൂ,
ജനാധിപത്യമെന്നാൽ ഭരണകൂടത്തെ ജനങ്ങൾ നിയന്ത്രിക്കും എന്നാണർത്ഥമാക്കുന്നതു്.
പക്ഷേ ഭരണകൂടം രഹസ്യമായി കാര്യങ്ങൾ ചെയ്യും. ഭരണകൂടം രഹസ്യമായി ചെയ്യുന്ന
കാര്യങ്ങളെ നമുക്കു നിയന്ത്രിക്കാനാവില്ല. അതുകൊണ്ടു് ഇത്തരം പ്രവൃത്തികളെ
നിയന്ത്രിക്കാനായി നാം അത്തരം പ്രവൃത്തികൾ വിളിച്ചുപറയുന്നവരെ
ആശ്രയിക്കേണ്ടിവരുന്നു. പക്ഷേ അങ്ങനെ വിളിച്ചുപറയുന്നതു് കുറ്റകൃത്യമായി
മുദ്രകുത്താൻ ഭരണകൂടം തയാറാകുന്നു. എന്നിട്ടു് ജനാധിപത്യത്തിനു്
പ്രവർത്തിക്കാനൊരു അവസരം നൽകാൻ ശ്രമിക്കുന്നവരെ തുറുങ്കിലടക്കുന്നു. അങ്ങനെ
ജനാധിപത്യം പ്രവർത്തിക്കാതാകുന്നു. അതുകൊണ്ടു് ആരൊക്കെ ആരോടെല്ലാം സംസാരിക്കുന്നു
എന്നു കണ്ടെത്താൻ ഭരണകൂടത്തിനായാൽ അതുതന്നെ ജനാധിപത്യത്തിനു താങ്ങാവുന്നതിലധികം
നിരീക്ഷണമായിക്കഴിഞ്ഞു. ആരു് ആരോടെല്ലാം സംസാരിക്കുന്നു എന്നു് ഭരണകൂടത്തിനു്
കണ്ടുപിടിക്കാൻ വയ്യാത്ത തലത്തിലേക്കു് നാം നിരീക്ഷണത്തെ കുറച്ചുകൊണ്ടുവന്നേ
പറ്റൂ. ഇക്കാലത്തെ ഭരണകൂടങ്ങൾ പണ്ടു് സോവിയറ്റ് യൂണിയൻ ചെയ്തിരുന്നതിനേക്കാൾ
വളരെക്കൂടുതൽ നിരീക്ഷണം നടത്തുന്നുണ്ടു് എന്നോർക്കുക. അക്കാലത്ത് അവർ
ചെയ്തിരുന്നതുതന്നെ മഹാ അന്യായമായിട്ടാണു് കണക്കാക്കപ്പെട്ടിരുന്നതു്. അതു്
മനുഷ്യാവകാശത്തിനെതിരെയുള്ള കുറ്റകൃത്യമായാണു് കരുതിയിരുന്നതു്. അപ്പോൾ ഇന്നു്
നിങ്ങളുടെ രാജ്യവും എന്റെ രാജ്യവും അതിനേക്കാൾ വളരെക്കൂടുതലായാണു് പൗരന്മാരെ
നിരീക്ഷിക്കുന്നതു്. മനുഷ്യാവകാശത്തിനു വിരുദ്ധമായി നാമതിനെ കാണേണ്ടതുണ്ടു്.
എല്ലാവരുടെയും ഫോൺവിളികൾ പിന്തുടരുന്ന പതിവ് നിർത്തേണ്ടതാണു്. മൊബൈൽ
ഫോണിന്റെ ഉപയോക്താക്കളെ തിരിച്ചറിയേണ്ടതിന്റെ ആവശ്യകത നാം അവസാനിപ്പിക്കേണ്ടതാണു്.
അതൊരു അന്യായമാണു്.

ഈ വിവരശേഖരങ്ങളുടെ ഉപയോഗം നിയന്ത്രിച്ചുകൊണ്ടു് ഈ അപകടത്തെ നേരിടാമെന്നാണു് ചിലർ
പറയുന്നതു്. പക്ഷേ അതു് പ്രശ്നത്തിനു പരിഹാരമാകില്ല. നോക്കൂ രഹസ്യപ്രവർത്തനങ്ങൾ
വിളിച്ചുപറയുന്നതു് കുറ്റകൃത്യമായി മുദ്രകുത്തിയിരിക്കുകയാണു്. കുറ്റകൃത്യത്തിന്റെ
അന്വേഷണത്തിനായി വിവരശേഖരം പരിശോധിക്കുന്നതു് എപ്പോഴും ന്യായമായിട്ടാണു്
കരുതപ്പെടുന്നതു്. അതുകൊണ്ടു് ഒരിക്കൽ ഒരാൾ രഹസ്യം വിളിച്ചുപറഞ്ഞു എന്നു്
സർക്കാർ കണ്ടുകഴിഞ്ഞാൽ വവരശേഖരത്തിലെ മുഴുവൻ വിവരങ്ങളും പരിശോധിക്കാനുള്ള
ന്യായമായിക്കഴിഞ്ഞു. അവരതെല്ലാം പരിശോധിക്കുകയും വിളിച്ചുപറഞ്ഞ വ്യക്തിയെ
തുറുങ്കലടക്കുകയും ചെയ്യും. ഏതാനും വർഷം മുമ്പു് അമേരിക്കൻ സർക്കാർ ചെയ്ത
ചില ദുഷ്‌പ്രവൃത്തികൾ ഒരാൾ അസോസിയേറ്റഡ് പ്രസ്സിലെ മാധ്യമപ്രവർത്തകനോടു
പറഞ്ഞു. അസോസിയേറ്റഡ് പ്രസ്സിലെ ഡസൻകണക്കിനു പത്രപ്രവർത്തകരുടെ ഫോൺവിളികൾ
സർക്കാർ പരിശോധിച്ചു. അങ്ങനെയവർ വ്യക്തിയെ തിരിച്ചറിയുകയും
തുറുങ്കിലടക്കുകയും ചെയ്തു. അദ്ദേഹമിപ്പോഴും ജയിലിലാണു്. Stallman.org എന്ന
സൈറ്റിലുള്ള ഒരു രാഷ്ട്രീയകുറിപ്പിൽ ഇതേപ്പറ്റിയുള്ള കൂടുതൽ വിവരങ്ങൾ
നിങ്ങൾക്കു കാണാം. കഷ്ടകാലത്തിനു് ഞാനിപ്പോൾ അതെല്ലാം ഓർമ്മിക്കുന്നില്ല,
പക്ഷേ നിങ്ങൾക്കു് അവിടെ അതെല്ലാം ലഭിക്കും. രാജ്യരക്ഷയുമായി ബന്ധപ്പെട്ട
കാര്യങ്ങളിൽ ശ്രദ്ധപതിപ്പിക്കുന്ന പത്രക്കാരുടെ സമ്മേളനത്തിൽ പങ്കെടുത്ത ഒരു
സർക്കാരുദ്യോഗസ്ഥൻ പറഞ്ഞു ഞങ്ങൾക്കു് ഇനി റിപ്പോർട്ടർമാരെ
വിളിച്ചുവരുത്തേണ്ട ആവശ്യമില്ല, നിങ്ങൾ ആരോടൊക്കെയാണു് സംസാരിക്കുന്നതെന്നു്
ഞങ്ങൾക്കറിയാം എന്നു്. മറ്റൊരു രീതിയിൽ പറഞ്ഞാൽ വല്യേട്ടൻ കാണുന്നുണ്ടു്
എന്നു്. ഇതു് നമ്മളെ വെരുട്ടാനുള്ള/ഭയപ്പെടുത്താനുള്ള ശ്രമമാണു്, എന്നിട്ടവർക്കു്
രഹസ്യമായി പീഡനം പോലുള്ള നടപടികൾ എടുക്കാമല്ലോ. ഏതു് ഭീകരവാദിയേക്കാൾ അധികമായി
ഇതു് നമ്മളെ ഭയപ്പെടുത്തുന്നതാണെന്നു് നാം തിരിച്ചറിയണം. ജനാധിപത്യം
സംരക്ഷിക്കാനായി നമുക്കു് അവശ്യം വേണ്ട മനഷ്യാവകാശങ്ങളെ കശക്കിയെറിയുമ്പോൾ അവർ
പറയുന്നതു് എന്തിൽനിന്നോ നമ്മെ രക്ഷിക്കാനാണു് എന്നാണു്. ചിലപ്പോഴവർ പറയും അതു്
ഭീകരവാദികളാണെന്നു്. അഭിപ്രായവ്യത്യാസമുള്ളവരെയെല്ലാം ഭീകരവാദികളായി മുദ്രകുത്തുന്ന
പ്രവണത ലോകത്തെമ്പാടുമുള്ള സർക്കാരുകളിൽ കാണാം. അമേരിക്കയിൽ പോലും.
അതുകൊണ്ടു് നമ്മെ ബഹുമാനിക്കാൻ സർക്കാരിനെ നിർബ്ബന്ധിക്കാനാവശ്യമായ
അടിസ്ഥാനപരമായ മനുഷ്യാവകാശങ്ങളെ ആക്രമിക്കാനുള്ള എന്തെങ്കിലും കാരണം കണ്ടെത്താനായി
അവർ പെരുപ്പിച്ചു പറയുകയാണു്. നോക്കൂ, സർക്കാർ വളരെ ശക്തമാണു്.
മറ്റെന്തിനേക്കാളും കരുത്തുള്ളതാണു് സർക്കാർ. എന്തിനേക്കാളും. അതങ്ങനെതന്നെ
ആയിരിക്കുകയും വേണം. കാരണം സർക്കാരുകൾ ഒരുപാടു കാര്യങ്ങൾ ചെയ്യണമെന്നു
നമുക്കാഗ്രഹമുണ്ടു്. ഉദാഹരണമായി, വിദ്യാഭ്യാസവും വൈദ്യശുശ്രൂഷയും നൽകുക,
ഗവേഷണത്തിനാവശ്യമായ സഹായം നൽകുക, റോഡുകളുണ്ടാക്കുക, പണമില്ലാത്തവർക്കു്
ഭക്ഷണവും ഭവനവും മറ്റും നൽകുക, തുടങ്ങി പിന്നെയും പലതും. അതുകൊണ്ടു്
മനുഷ്യാവകാശങ്ങളും ജനാധിപത്യവുമുപയോഗിച്ചു് അതിനു് കടിഞ്ഞാണിടേണ്ടതു് ആവശ്യമാണു്.
അതിനെ നിയന്ത്രിക്കാനുള്ള നമ്മുടെ കഴിവിനെ എടുത്തുകളയാൻ എന്തെങ്കിലും അവസരം
അവർക്കു ലഭിച്ചാൽ അവർ നമ്മുടെയെല്ലാം പുറത്തുകൂടി ചവിട്ടിനടക്കും. അതുകൊണ്ടു്
രഹസ്യങ്ങൾ വിളിച്ചുപറയുന്നവരെ കണ്ടെത്താനുള്ള കഴിവ് അവർക്കു് ഉണ്ടാകരുതെന്നു്
നമ്മൾ വാശിപിടിക്കണം. അതുപോലെ വിമതരെയും. സ്നോഡനേപ്പോലെ ശ്രദ്ധാപൂർവമായി
മുൻകൂട്ടിയുള്ള ആസൂത്രണവും ധൈര്യവും ഉണ്ടായാലേ തുറുങ്കിലടക്കപ്പെടാതിരിക്കാനാവൂ
എന്നുണ്ടെങ്കിൽ നമുക്കാവശ്യമുള്ളത്ര ആൾക്കാർ രഹസ്യങ്ങൾ വിളിച്ചുപറയാൻ
തയാറാവില്ല. ആ പ്രവൃത്തി സുരക്ഷിതമാക്കേണ്ടതു് ആവശ്യമാണു്.


ഇപ്പോൾ എനിക്കു പറയാനുള്ളതെല്ലാം ഏതാണ്ടു് തീർന്നു. സ്വതന്ത്ര
സോഫ്റ്റ്‌വെയറിനേക്കുറിച്ചും ഗ്നു സിസ്റ്റമിനേക്കുറിച്ചും കൂടുതലറിയാനായി gnu.org
എന്ന സൈറ്റ് നോക്കുക. gnu.org/licenses എന്ന പേജിൽനിന്നു് പലതരം സ്വതന്ത്ര
സോഫ്റ്റവെയർ ലൈസൻസുകളേക്കുറിച്ചു് നിങ്ങൾക്കു് അറിവും അവയിലോരോന്നിന്റെയും
ഗുണങ്ങളെയും ദോഷങ്ങളെയും കുറിച്ചുള്ള വിവരങ്ങളും ലഭിക്കും. കൂടാതെ, ഏതു്
ലൈസൻസുകൾ സ്വതന്ത്രമല്ല എന്നും അവിടെനിന്നു മനസ്സിലാക്കാം. ഓരോ സാഹചര്യത്തിലും
ഏതു് ലൈസൻസ് ഉപയോഗിക്കുന്നതാണു് ഉത്തമം എന്നതു്
gnu.org/licenses/license-recommendations.html എന്ന പേജിൽനിന്നും മനസ്സിലാക്കാം.
gnu.org/gnu എന്ന പേജിൽ ഗ്നു പദ്ധതിയുടെ ചരിത്രവും ഗ്നു ഓപ്പറേറ്റിങ്ങ് സിസ്റ്റം
വികസിപ്പിച്ചതിന്റെ ചരിത്രവും വായിക്കാം. സ്വതന്ത്ര സോഫ്റ്റവെയറിനേപ്പറ്റിയുള്ള
പ്രത്യേക ചോദ്യങ്ങളുടെ ഉത്തരങ്ങളും അതു് അഭിമുഖീകരിക്കുന്ന
പ്രശ്നങ്ങളേക്കുറിച്ചുള്ള വിശദീകരണങ്ങളുമടങ്ങുന്ന പല ലേഖനങ്ങളും വായിക്കാം.
പൂർണ്ണമായി സ്വതന്ത്രമായ ഗ്നു ലിനക്സ് വിതരണങ്ങളുടെ ഒരു പട്ടിക gnu.org/distros
എന്ന പേജിൽ കാണാം. ഗ്നു ലിനക്സിന്റെ ആയിരത്തിലധികം വിതരണങ്ങളുണ്ടു്.
നിർഭാഗ്യവശാൽ അവയിൽ മിക്കതിലും സ്വതന്ത്രമല്ലാത്ത സോഫ്റ്റ്‌വെയറുണ്ടു്. അവ
സ്വാതന്ത്ര്യത്തെ ബഹുമാനിക്കുന്നില്ല. പൂർണ്ണമായി സ്വതന്ത്രമായ ഏതാനും
വിതരണങ്ങളുണ്ടു്. അവയുടെ പേരുകളും പ്രശസ്തമായ വിതരണങ്ങൾ എന്തുകൊണ്ടു്
പൂർണ്ണമല്ലാതാകുന്നു എന്നതും അവിടെ വിശദീകരിച്ചിട്ടുണ്ടു്. നോക്കൂ, ഇതൊരു പ്രധാന
പ്രശ്നമാണു്. സ്വതന്ത്രമല്ലാത്ത പ്രശസ്തമായ വിതരണങ്ങൾ സമൂഹത്തിൽ ശക്തമായ
സ്വാധീനം ചെലുത്തുന്നു. അതായതു്, നമ്മുടെ സമൂഹത്തിൽ. അവർക്കു് ഇത്രയധികം
സ്വാധീനമുള്ളതുകൊണ്ടു് അവരെ എല്ലാവരും കാണുന്നു. അതുകൊണ്ടു് നമ്മുടെ
സമൂഹത്തിലേക്കു് വരുന്നവർ പലപ്പോഴും, ഉദാഹരണമായി, ഉബുണ്ടു എന്തുപറയുന്നു എന്നു
കാണും. ഉബുണ്ടു ഒരു അസ്വതന്ത്ര വിതരണമാണെന്നു മാത്രമല്ല, സ്വതന്ത്ര മാൽവെയറിന്റെ
അപൂർവ്വം ഉദാഹരണങ്ങളിൽ ഒന്നുമാണു്. ഉബുണ്ടു വാസ്തവത്തിൽ ചില രീതികളിൽ
ഉപയോക്താവിനെ ഒളിഞ്ഞുനോക്കുന്നുണ്ടു്. gnu.org/philosophy/ubuntuspyware.html എന്ന
പേജ് നോക്കുക. അവരതു് ശരിയാക്കുന്നതുവരെ അവരിൽ സമ്മർദ്ദം
ചെലുത്തേണ്ടിയിരിക്കുന്നു. അതുകൊണ്ടു്, ഞാൻ പറഞ്ഞതോർക്കുക, നമുക്കൊരു
പ്രതിരോധമുണ്ടു്, പക്ഷേ അതു് കുറവറ്റതല്ലെങ്കിലും ഒന്നുമില്ലാത്തതിലും ഭേദമാണു്.
ഉബുണ്ടുവിന്റെ ചാരപ്പണി നടത്താത്ത പതിപ്പുകൾ ചലരുണ്ടാക്കിയിട്ടുണ്ടു്. ഇനി
നമുക്കു് ഉബുണ്ടുവിനേത്തന്നെ പറഞ്ഞു സമ്മതിപ്പിക്കണം ചാരപ്പണി നടത്തുന്ന
സോഫ്റ്റവെയർ എടുത്തു കളയാൻ. പക്ഷേ എന്തായാലും ഉബുണ്ടുവിനു് ജനങ്ങളോട്
പറയാനായി, "നിങ്ങളുടെ കമ്പ്യൂട്ടറിനുള്ളിൽ നിങ്ങൾ സ്വാതന്ത്ര്യമർഹിക്കുന്നു,
പക്ഷേ അതു് ഞങ്ങളിൽനിന്നു് ലഭിക്കില്ല" എന്നു്. പക്ഷേ, തീർച്ചയായും അവരതു്
പറയുന്നില്ല. കാരണം അങ്ങനെ ചെയ്താൽ അവരെ വിമർശിക്കാൻ ആൾക്കാരെ
പ്രോത്സാഹിപ്പിക്കുകയായിരിക്കും. ധാരണാപരമായ പൊരുത്തക്കേടുണ്ടാക്കുകയായിരിക്കും.
പകരം അവർ പറയുന്നു, "സാദ്ധ്യമായതിൽ ഏറ്റവുമധികം ഉപയോഗാനുഭവം നിങ്ങൾക്കു
പകരാൻ ഞങ്ങൾ ശ്രമിക്കുന്നു" എന്നു്. അങ്ങനെ ചെയ്യുമ്പോൾ അവർ വാസ്തവത്തിൽ
പറയുന്നതു്, "സൗകര്യപ്രദമായ ഉപയോഗാനുഭവത്തിനു് സ്വാതന്ത്ര്യത്തേക്കാൾ കൂടുതൽ
വില നൽകണം" എന്നാണു്. അവർ മൂല്യങ്ങൾ പഠിപ്പിക്കുകയാണു്. എന്തു പറഞ്ഞാലും
അവരോടു് അഭ്യർത്ഥിക്കുന്നതിലൂടെ മൂല്യങ്ങൾ പഠിപ്പിക്കുകയും അതിന്റെ
അടിസ്ഥാനത്തിൽ തീരുമാനമെടുക്കുകയും പ്രവർത്തിക്കുകയും ചെയ്യുകയാണു്. അപ്പോൾ
ഉബുണ്ടു സൗകര്യത്തിന്റെ കാര്യമാണു് പ്രമുഖമായെടുക്കുന്നതു്. അതുകൊണ്ടു്
സൗകര്യത്തേക്കുറിച്ചു് പറയുകയും സൗകര്യത്തിനനുസരിച്ചു് പ്രവർത്തിക്കുകയും
സ്വാതന്ത്ര്യത്തിനല്ല സൗകര്യത്തനാണു് കൂടുതൽ മൂല്യമെന്നു് പഠിപ്പിക്കുകയും
ചെയ്യുന്നു. ദുഃഖകരമെന്നു പറയട്ടെ അതിനാൽ സ്വാധീനിക്കപ്പെട്ട ആൾക്കാരുമുണ്ടു്.
അവരതിനു് ചെവികൊടുക്കുന്നു. അതു് സ്വതന്ത്ര സോഫ്റ്റ്‌വെയർ പ്രസ്ഥാനത്തിനു്
ക്ഷീണമാണു്. അവർ തീർച്ചയായും സ്വതന്ത്ര സോഫ്റ്റ്‌വെയർ എന്നു പറയുന്നില്ല,
അവർ ഓപ്പൺ സോഴ്സ് എന്നേ പറയൂ.

ഇന്ത്യയിൽ പലർക്കും ഫോസ് (FOSS) എന്നു പറയാൻ താല്പര്യമുള്ളതായി നിങ്ങൾക്കു
കാണാം. ഞാനാ പദം ഉപയോഗിക്കാറില്ല, എന്തുകൊണ്ടാണെന്നു പറയാം. സ്വതന്ത്ര
സോഫ്റ്റ്‌വെയറും ഓപ്പൺ സോഴ്സും ഒരുപോലെ പറഞ്ഞുകൊണ്ടു് നിഷ്പക്ഷമായി നിൽക്കാൻ
വേണ്ടിയാണു് ആ പദം മെനഞ്ഞെടുത്തതു്. പക്ഷേ അതു് രണ്ടിനെയും ഒരുപോലെ
പിന്താങ്ങുന്നില്ല. കാരണം ഓപ്പൺ സോഴ്സ് എന്നു് മധ്യത്തിൽ വ്യക്തമായി കാണാം.
പക്ഷേ ഫ്രീയും സോഫ്റ്റ്വെയറും രണ്ടറ്റത്തായി വേർപിരിഞ്ഞു കിടക്കുകയാണു്.
നിങ്ങൾക്കു് ശരിക്കും നിഷ്പക്ഷമാകണമെങ്കിൽ ചെയ്യേണ്ടതു് ഫ്ലോസ് (FLOSS) എന്നു്
ഉപയോഗിക്കുകയാണു്. Free/libre and opensource software. ഇങ്ങനെയാകുമ്പോൾ
free/libre എന്നതിനു് ഘനമുണ്ടു്. അതു് ഓപ്പൺ സോഴ്സിന്റെ അത്രതന്നെ വലുപ്പത്തിൽ
കാണപ്പെടുന്നു. കൂടാതെ ലീബ്രെ എന്ന പദം ഫ്രീ എന്നതിനെ വിശദീകരിക്കുകയും
വ്യക്തമാക്കുകയും ചെയ്യുന്നു. കാരണം സ്പാനിഷിലും ഫ്രെഞ്ചിലും ലീബ്രെ എന്നതു്
സൂചിപ്പിക്കുന്നതു് സ്വാതന്ത്ര്യത്തെയാണു്. അതിനു് വെറുതെ കിട്ടുന്നതു് എന്ന
അർത്ഥമില്ല. അതുകൊണ്ടു്, നിങ്ങൾക്കു് നിഷ്പക്ഷമാകണമെങ്കിൽ അതാണു് മാർഗം.
പക്ഷേ ഞാനാ പദം ഒരിക്കലും ഉപയോഗിക്കാറില്ല, കാരണം എനിക്കു് നിഷ്പക്ഷമാകാൻ
ആഗ്രഹമില്ല. സ്വാതന്ത്ര്യത്തെ ബഹുമാനിക്കാൻ ജനങ്ങളെ പഠിപ്പിക്കാനാണു് ഞാൻ
ശ്രമിക്കുന്നതു്. നിങ്ങൾ സ്വാതന്ത്ര്യത്തെ പിന്താങ്ങുന്നുണ്ടെങ്കിൽ
നിഷ്പക്ഷമായി സംസാരിക്കരുതു്, സ്വാതന്ത്ര്യത്തെ സംബന്ധിക്കുന്ന തരത്തിൽ,
സ്വാതന്ത്ര്യത്തെ ബഹുമാനിക്കുന്ന വിധത്തിൽ സംസാരിക്കുക. അതു് ചെയ്യേണ്ടതു് ഫ്രീ
സോഫ്റ്റ്‌വെയറിനേപ്പറ്റി, അല്ലെങ്കിൽ സ്വതന്ത്ര, മുക്തോ സോഫ്റ്റ്‌വെയറിനേപ്പറ്റി,
അല്ലെങ്കിൽ ഈ ആശയം വ്യക്തമായി കേൾവിക്കാരിലെത്തിക്കാൻ എന്തു പദമാണോ
ഉപയോഗിക്കേണ്ടതു് അതുപയോഗിച്ചു വേണം. സ്വാതന്ത്ര്യത്തിനുവേണ്ടി പ്രകടമായി
നിൽക്കുക. അതു് നമ്മുടെ ഉദ്ദേശ്യത്തെ സഹായിക്കും. നിങ്ങൾക്കു് നമ്മുടെ
പ്രസ്ഥാനത്തെ സഹായിക്കാൻ കഴിയുന്ന വിധങ്ങളേപ്പറ്റി gnu.org/help എന്ന പേജിൽ
വായിക്കാം. കൂടാതെ ഫ്രീ സോഫ്റ്റ്‌വെയർ ഫൗണ്ടേഷന്റെ വെബ്‌സൈറ്റായ fsf.org ഉം
ഉണ്ടു്. അവിടെ പല വിഭവങ്ങളും രാഷ്ട്രീയപ്രവർത്തനങ്ങളേപ്പറ്റിയുള്ള വിവരങ്ങളും
കാണാം. ചില പരിപാടികളെ നിങ്ങൾക്കു് വെറുതെ ഒപ്പിട്ടുകൊണ്ടു് സഹായിക്കാം. ആ
സൈറ്റിലൂടെ നിങ്ങൾക്ക ഫ്രീ സോഫ്റ്റ്‌വെയർ ഫൗണ്ടേഷന്റെ ഒരംഗമാകാനും കഴിയും. അതു്
എന്നോട് പറഞ്ഞാലും ചെയ്യാവുന്നതാണു്. ഞാനിപ്പോൾ ഇവിടെയുള്ളതുകൊണ്ടു് നിങ്ങളുടെ
അംഗത്വത്തിനുള്ള പണം എന്റെ കൈവശം പണമായും ഏല്പിക്കാം. കൂടാതെ ഫ്രീ സോഫ്റ്റ്‌വെയർ
ഫൗണ്ടേഷൻ ഇന്ത്യയുമുണ്ടു്. അതിന്റെ ചില നേതാക്കൾ ഇവിടെയുണ്ടു്. നിങ്ങളുടെ
പിന്തുണ അവർക്കും നൽകാം.

ഇനിയെന്റെ ഇതര വ്യക്തിത്വം അവതരിപ്പിക്കാൻ സമയമായി. ഞാനാണു് ഈമാക്സ് പള്ളിയിലെ
വിശുദ്ധ ഇഗ്നൂഷ്യസ്.(ഒരു കറുത്ത ളോഹയും സിഡി പോലുള്ള തലപ്പാവും അണിയുന്നു..) ഞാൻ
നിന്റെ കമ്പ്യൂട്ടറിനെ അനുഗ്രഹിക്കുന്നു കുട്ടീ. വികസിപ്പിക്കാവുന്ന ടെക്സ്റ്റ്
എഡിറ്ററായിട്ടാണു് ഞാനെഴുതിയ ഈമാക്സ് തുടങ്ങിയതു്. പക്ഷേ അതു് വർഷങ്ങൾ
കഴിഞ്ഞപ്പോൾ അതു് പലരുടെയും ജീവിതരീതിയായി മാറി. അതു്
വികസിപ്പിച്ചുവികസിപ്പിച്ചു് പലർക്കും അവരുടെ കമ്പ്യൂട്ടിങ്ങ് മുഴുവനും
ഈമാക്സിനകത്തുതന്നെ ചെയ്യാമെന്ന അവസ്ഥ വന്നു. പിന്നീട് alt.religion.emacs എന്ന
ന്യൂസ്ഗ്രൂപ്പിന്റെ ആരംഭത്തോടെ അതൊരു പള്ളിയായി മാറി. അതു് സന്ദർശിക്കുന്നതു്
രസകരമായിരിക്കും. ഈമാക്സിന്റെ പള്ളിയിൽ ഈമാക്സിന്റെ വിവിധ പതിപ്പുകൾ തമ്മിൽ
വലിയ ചേരിതിരിവുകളുണ്ടു്. ഞങ്ങൾക്കു് വിശുദ്ധരുണ്ടു്, പക്ഷേ ഭാഗ്യത്തിനു്
ദൈവങ്ങളില്ല. ദൈവത്തിനു പകരം ഞങ്ങൾ സത്യമായ ഏക എഡിറ്റർ ഈമാക്സിനെ
ആരാധിക്കുന്നു. ഈമാക്സിന്റെ പള്ളിയിലെ അംഗമാകണമെങ്കിൽ നിങ്ങൾ ഈ മതത്തിന്റെ
കുമ്പസാരം ചെയ്യണം. നിങ്ങൾ പറയേണ്ടതു് ഇപ്രകാരമാണു്, "ഗ്നു അല്ലാതെ മറ്റൊരു
സിസ്റ്റമില്ല, ലിനക്സ് അതിന്റെ കാമ്പുകളിലൊന്നാണു്.” പിന്നെ നിങ്ങൾ തികഞ്ഞ
വിദഗ്ദ്ധനായിക്കഴിഞ്ഞാൽ, ഞങ്ങളുടെ ചടങ്ങിലൂടെ നിങ്ങൾക്കതു് ആഘോഷിക്കാം, അതിൽ
ഞങ്ങളുടെ വിശുദ്ധ വേദത്തിന്റെ ഒരു ഭാഗം ചൊല്ലിക്കൊണ്ടു്, അതായതു്, സിസ്റ്റത്തിന്റെ
മൂലരൂപം. ഞങ്ങൾക്കു് കന്യാഈമാക്സിന്റെ മതവുമുണ്ടു്. അതായതു് ഈമാക്സ് ഇതുവരെ
ഉപയോഗിച്ചിട്ടില്ലാത്ത വ്യക്തി. ഈമാക്സിന്റെ പള്ളിയുടെ അഭിപ്രായത്തിൽ ഈമാക്സ്
കന്യകാത്വം അവസാനിപ്പിക്കാനുള്ള അവസരം നൽകുന്നതു് പുണ്യമാണു്. ഞങ്ങൾക്കു്
ഈമാക്സ് പുണ്യയാത്രയുമുണ്ടു്. ഇതിൽ ഈമാക്സിന്റെ ഉത്തരവുകളെല്ലാം
അക്ഷരമാലാക്രമത്തിൽ പ്രവർത്തിപ്പിക്കണം. അതെത്രസമയമെടുക്കുമെന്നു് ആർക്കും
അറിയാമെന്നു തോന്നുന്നില്ല. ഉത്തരവുകളെല്ലാം ഒരു സ്ക്രിപ്റ്റിലൂടെ
പ്രവർത്തിപ്പിച്ചാലും മതി എന്നു വിശ്വസിക്കുന്ന ഒരു വിമത സംഘവുമുണ്ടു്, പക്ഷേ
ശരിയായ ആത്മീയഗുണം ലഭിക്കണമെങ്കിൽ അവ കൈകൊണ്ടുതന്നെ ടൈപ്പുചെയ്യണം. ഞാൻ
പേരെടുത്തു പറയാത്ത മറ്റു പള്ളികളെ അപേക്ഷിച്ചു് ഈമാക്സിന്റെ പള്ളിക്കു് പല
മെച്ചങ്ങളുമുണ്ടു്. ഉദാഹരണമായി ഈമാക്സിന്റെ പള്ളിയിൽ ഒരു വിശുദ്ധനാകാനായി
അവിവാഹിതനായിരിക്കണമെന്നു നിർബന്ധമില്ല. പക്ഷേ ശുദ്ധമായ ധാർമ്മിക ജീവിതം
നയിക്കണം. സാധാരണ ഉപയോഗത്തിനായി നിങ്ങളുടെ നിയന്ത്രണത്തിലുള്ള കമ്പ്യൂട്ടറുകളെ
ബാധിച്ചിരിക്കുന്ന എല്ലാ പ്രേത ഓപ്പറേറ്റിങ്ങ് സിസ്റ്റങ്ങളെയും ഉച്ചാടനം ചെയ്തു്
തികച്ചും സ്വതന്ത്രമായ ഓപ്പറേറ്റിങ്ങ് സിസ്റ്റം സ്ഥാപിക്കണം. പിന്നെ സ്വതന്ത്ര
സോഫ്റ്റവെയർ മാത്രം സ്ഥാപിക്കുകയും ഉപയോഗിക്കുകയും വേണം. നിങ്ങൾ ഈ മൂല്യം
നേടുകയും അതിലൂടെ മാത്രം ജീവിക്കുകയും ചെയ്യുകയാണെങ്കിൽ നിങ്ങളും ഒരു
വിശുദ്ധനാകും. അപ്പോൾ നിങ്ങൾക്കു് ഈ ദീപ്തിവലയം നിങ്ങൾക്കും ധരിക്കാം,
എവിടെനിന്നെങ്കിലും ലഭിച്ചാൽ. ഇപ്പോൾ ഇതാരും ഉണ്ടാക്കുന്നില്ലത്രെ.

ഈമാക്സും മറ്റ് എഡിറ്റർമാരും തമ്മിൽ ഒരു പരമ്പരാഗത മത്സരമുണ്ടു്. അതുകൊണ്ടു്
ചിലർ ഇടയ്ക്ക് ചോദിക്കാറുണ്ടു് ഈമാക്സിന്റെ പള്ളിയിൽ vi ഉപയോഗിക്കുന്നതൊരു
പാപമാണോ എന്നു്. Vi vi vi സാത്താന്റെ എഡിറ്ററാണെന്നതു് സത്യമാണു്. പക്ഷേ അതിന്റെ
സ്വതന്ത്രരൂപം ഉപയോഗിക്കുന്നതു് പാപമല്ല. അതൊരു പ്രായശ്ചിത്തം മാത്രമാണു്. ഈ
വർഷമാദ്യം ഞാൻ ചൈനയിൽ പോയിരുന്നു. ചില vi ഉപയോക്താക്കൾ എന്നെ ആക്രമിക്കാൻ
പദ്ധതിയിട്ടിരിക്കുന്നതായി പ്രഖ്യാപിച്ചു. ഞാൻ ഞെട്ടിപ്പോയി. പറഞ്ഞതുപോലെ, അക്രമം
(violence) എന്ന പദം തുടങ്ങുന്നതു് vi കൊണ്ടാണല്ലോ. ചിലർ ഇടയ്ക്ക്
ചോദിക്കാറുണ്ടു് എന്റെയീ ദീപ്തവലയം പഴയ കമ്പ്യൂട്ടർ ഡിസ്ക്കാണോ എന്നു്. അല്ല,
ഇതു് കമ്പ്യൂട്ടർ ഡിസ്ക്കല്ല, ഇതെന്റെ ദീപ്തവലയമാണു്. പക്ഷേ കഴിഞ്ഞ ജന്മത്തിൽ
ഇതൊരു കമ്പ്യൂട്ടർ ഡിസ്ക്കായിരുന്നു. നന്ദി.
