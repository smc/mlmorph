ഇരുപത്തിരണ്ടുകാരി കോട്ടയം പെണ്ണ്  - ദേവദാസ് വിഎം

"പ്രായം / ലിംഗം / സ്ഥലം" ; റെയിൽവേ ടിക്കറ്റ് കൗണ്ടറിൽ നിന്നെടുക്കുന്ന ടിക്കറ്റു
മുതൽ ‌ഇന്റർനെറ്റിൽ അപരിചിതരുമായുള്ള സംഭാഷണത്തുടക്കം വരെ വ്യക്തിയെ പ്രതിനിധാനം
ചെയ്യാൻ ഉപയോഗിക്കുന്ന മൂന്ന് സ്വത്വ ഘടകങ്ങളാണ്‌ ഇവ. ഇതിൽ പ്രായം , സ്ഥലം എന്നിവ
എപ്പോൾ വേണമെങ്കിലും മാറാവുന്ന ഘടകങ്ങളും, ലിംഗം എന്നത് ജീവിതാന്ത്യം വരെ പേറേണ്ടി
വരുന്ന അടയാളവുമായിരുന്നു. എന്നാൽ വൈദ്യശാസ്ത്രം കൈവരിച്ച പുരോഗതിയും, ലിംഗ
സമവാക്യങ്ങളിൽ വന്ന മാറ്റങ്ങളും അടിസ്ഥാനപ്പെടുത്തി ഇപ്പോൾ ലിംഗം എന്ന സ്വത്വഘടകം
പോലും ചരാവസ്ഥയിലെത്തിയ സാഹചര്യമാണുള്ളത്.

ഈ സിനിമയുടെ പ്രചരണത്തിനായി സംവിധായകൻ സ്വീകരിച്ച പരസ്യ രീതികൾ മുഴുവൻ‌ ഇതൊരു
സ്ത്രീപക്ഷ സിനിമയാണ്‌ എന്ന തരത്തിലുള്ളതായിരുന്നു. അതുകൊണ്ട് തന്നെ ചിലതൊക്കെ
പ്രതീക്ഷിച്ചിരുന്നു എന്നാൽ‌ അത്തരം പ്രതീക്ഷക‌ൾക്കു മങ്ങലേൽപ്പിക്കുന്നതായിരുന്നു
ദൃശ്യാനുഭവം.

സിനിമയുടെ തലക്കെട്ടായ 22 Female Kottayam എന്നു കേട്ടാൽ അപരിചിതയായ ഒരു പെൺകുട്ടി
അവളെ സ്വയം പ്രതിനിധാനം ചെയ്തുകൊണ്ട് നമ്മളോട് സംസാരിക്കാൻ
തിരശീലയിലെത്തിയിരിക്കുന്നു എന്നൊരു ബോധ്യമാണ് സ്വാഭാവികമായും ഉണ്ടാകുക. എന്നാൽ
കഥാപരിസരം വിവരണം ചെയ്തുകൊണ്ട് കേൾക്കാനാകുന്നത് ആൺ ശബ്ദമാണ്. സ്ത്രീപക്ഷ
പരികൽപ്പനകളോടെ അവതരിപ്പിക്കപ്പെട്ട സിനിമ അവിടം മുതൽക്കു തന്നെ ചെറുതായി
ചെടിയ്ക്കാൻ തുടങ്ങുന്നു. തുടർന്നങ്ങോട്ട് അതിന്റെ അനുരണങ്ങളും , ആവർത്തനങ്ങളും
സിനിമയിലുടനീളം‌ പ്രത്യക്ഷപ്പെടുന്നുണ്ട്.

ടെസ്സ (റീമാ കല്ലിങ്കൽ) എന്ന ഇരുപത്തിരണ്ടുകാരി കോട്ടയം‌ പെണ്ണ് ബാങ്ക്ളൂരിൽ നഴ്സ്
ആയി ജോലി ചെയ്യുന്നു. മാതാപിതാക്കളില്ലാത്ത, അടുത്ത ബന്ധുക്കളുമായി
ഇടപെടലുകളൊന്നുമില്ലാത്ത, ടെസ്സയ്ക്ക് കൊച്ചിയിൽ താമസിക്കുന്ന ഒരനിയത്തിയുമായാണ്
ആത്മബന്ധമുള്ളത്. നഴ്സിംഗ് രംഗത്തു പ്രവർത്തിക്കുന്നവരുടെ പ്രധാന സ്വപ്നമായ
വിദേശത്തെ ജോലി എന്ന സാധ്യത തേടുന്നതിനിടയിലാണ് ടെസ്സ ചതിയിൽ അകപ്പെടുന്നത്.

"ഇരുപത്തിരണ്ടുകാരി കോട്ടയം‌ പെണ്ണ്" എന്ന പരിചയപ്പെടുത്തലിനപ്പുറം ടെസ്സയുടെ
സ്വത്വഘടകങ്ങളിൽ ചില പ്രശ്നങ്ങളുണ്ട്. അത് സ്വന്തം പേരിന്റെ വിപുലീകരണത്തിൽ
തുടങ്ങുന്നു. "ടെസ്സ കുരിശിങ്കൽ‌ എബ്രഹാം" എന്ന പേര് പല ഔദ്യോഗിക രേഖകളിലും
പലതായാണ് കാണപ്പെടുന്നത്. കുരിശിങ്കൽ എന്ന തറവാട് പലയിടത്തും K എന്ന അക്ഷരത്തിലോ,
എബ്രഹാം എന്ന പിതാവ് A എന്ന അക്ഷരത്തിലോ ചുരുങ്ങിയിരിക്കുന്നു എന്നതാണ് ടെസ്സയുടെ
വിദേശ ജോലിയ്ക്കുള്ള വിസയെന്ന സ്വപ്നത്തിന്റെ കടയ്ക്കൽ കത്തി വയ്ക്കുന്നത്.

അത്തരം വലിയ പിഴകൾ തിരുത്തിക്കൊണ്ട് വിസ ശരിയാക്കാനുള്ള എജൻസിയിൽ എത്തുന്ന ടെസ്സ
അവിടെ വച്ച് സിറിൾ (ഫഹദ് ഫാസിൽ‌) എന്ന യുവാവിനെ പരിചയപ്പെടുന്നു. ആ ബന്ധം ക്രമേണ
പ്രണയത്തിനു വഴിമാറുന്നു. എന്നാൽ ഒറ്റയക്ഷരങ്ങളിൽ ചുരുങ്ങിയിരിക്കുന്ന തറവാട്ടു
മഹിമയും പിതൃസംരക്ഷണത്തിന്റെ അഭാവമുമുള്ള പെൺകുട്ടി തന്റെ മുന്നിലെത്തുമ്പോൾ,
അവളാണ് തന്റെ അടുത്ത ഇരയെന്ന് സിറിൾ തിരിച്ചറിയുന്നു. അയാൾ ടെസ്സയോട്
സൗഹൃദമാരംഭിക്കുന്നു.

ഒരു രാത്രി ബൈക്ക് റൈഡിനു ശേഷം മേഘങ്ങളെ തൊട്ടുരുമ്മുന്നൊരു കുന്നിൽ മുകളിൽ വച്ച്
പ്രശാന്ത സുന്ദരമായ അന്തരീക്ഷത്തിൽ ടെസ്സയോടുള്ള പ്രണയം വെളിപ്പെടുത്തുന്ന
സമയത്താണ് താൻ കന്യകയല്ലെന്നും, കൗമാരപ്രായത്തിൽ പ്രണയം തോന്നിയ കാമുകനുമായി
ശാരീരികബന്ധം പുലർത്തിയിരുന്നു എന്നും ടെസ്സ തുറന്നു പറയുന്നത്. 'ഭ' എന്ന അക്ഷരം
കോട്ടയംകാരുടെ ഉച്ചാരണത്തിൽ 'ഫ' ആയി മാറുന്ന പ്രവണതയിലെ നർമ്മം അതിനു മുന്നെയും
ടെസ്സയിലൂടെ പലതവണ പ്രകടമായിട്ടുള്ളതാണെങ്കിലും കാൽപ്പനികമായൊരു അന്തരീക്ഷത്തിലെ
പ്രണയ‌ സംഭാഷണത്തിൽ അവളുടെ 'ഫാവി' ഒരു കല്ലുകടിയായി മാറുന്നു. ടെസ്സയുടെ കോട്ടയം
ഉച്ചാരണത്തിൽ കടന്നു വരുന്ന 'ഫ'കളെ അവഗണിച്ചിരുന്ന സിറിൾ 'ഭാ/ഫാ-വി'യെ മാത്രം
തിരഞ്ഞെടുത്ത് തിരുത്താൻ ശ്രമിക്കുന്നിടം മുതലാണ് അപകടങ്ങൾ ആരംഭിക്കുന്നത്.

ടെസ്സയുടെ തന്നെ വാക്കുകളിൽ പറഞ്ഞാൽ 'ഹൈസ്കൂളിൽ പഠിക്കുമ്പോഴേ വേലി ചാടിയ' തന്റെ
ഭൂതകാലത്തെക്കുറിച്ച് ആകുലതയോടെ തുറന്നു പറയുമ്പോൾ അതിനെ നർമ്മത്തോടെ സമീപിക്കുന്ന
വിശാലമനസ്ക്കനായ കാമുകനെ ടെസ്സ മനസ്സാലേ സ്വീകരിക്കുന്നു. എന്നാൽ അത്തരമൊരു
പെണ്ണിന്റെ ഭാവി സുരക്ഷിതമല്ലെന്നും , അത് അപകടകരമാം വിധം അപരർക്ക്
തിരുത്താനുള്ളതുമാണെന്ന സൂചനകൾ ഉച്ചാരണപ്പിശകു തിരുത്തലിലൂടെ സൂചിതമാകുന്നുണ്ട്.
തുടർന്നങ്ങോട്ട് ടെസ്സയുടെ ‘ഫാവി’ തീരുമാനിക്കുന്നത് കുറെ ആണുങ്ങളാണ്.

രണ്ടു തവണ ടെസ്സയെ ബലാത്ക്കാര രതിയ്ക്കു വിധേയനാക്കുന്ന ലൈംഗിക വൈകൃതങ്ങളും,
കണക്കറ്റ സമ്പത്തും കൈമുതലായുള്ള ഹെഗ്ഡേ (പ്രതാപ് പോത്തൻ) , ടെസ്സയെ
അതിനുപയോഗിക്കാൻ‌ കൂട്ടു നിൽക്കുന്ന ചതിയനായ കാമുകൻ സിറിൾ, സ്വന്തം മക്കൾ അവഗണിച്ച
സാഹചര്യത്തിലും ആശുപത്രിക്കിടക്കയിലെ അന്ത്യനാളുകളിൽ തന്നെ വേണ്ടും‌ വിധം
ശുശ്രൂഷിച്ചതിനുള്ള പാരിതോഷികമായി പാതി സ്വത്ത് ഇഷ്ടദാനം ചെയ്യുന്ന രോഗിയായൊരു
വൃദ്ധൻ (ടിജി രവി), ജയിലിൽ നിന്ന് പുറത്തു കടന്ന ശേഷം പ്രതികാരം നിർവ്വഹിക്കാനുള്ള
സഹായമൊരുക്കുന്നതിനു പകരമായി ശാരീരിക ഉടമ്പടി നടത്തുന്ന ഡി.കെ (സത്താർ) എന്നീ
ആണുങ്ങളിലൂടെയാണ് ടെസ്സയ്ക്ക് മുന്നോട്ടു പോകേണ്ടി വരുന്നത്.

തന്റെ ശാരീരികമായ ആവശ്യങ്ങൾക്കും, ബിസിനസ് സംബന്ധമായ താൽപ്പര്യങ്ങൾക്കും
താൽക്കാലികമായി ഉപയോഗപ്പെടുത്താവുന്നൊരു പെണ്ണ് എന്നതിനപ്പുറം ടെസ്സയോട്
ഉള്ളിലെവിടെയോ ഒരു പ്രണയം ഉണ്ടായിരുന്നു എന്നൊരു കൗശല സാധ്യത സംവിധായകൻ ബാക്കി
നിർത്തുന്നുണ്ട്.

പബിൽ നടന്ന സംഭവമൊരു കെണിയായിരുന്നില്ല മറിച്ച് യാദൃശ്ചികതയായിരുന്നു എന്നുള്ള
സൂചനകൾ അനവധിയാണ്. നേരത്തേ ഏ‌ർപ്പാടാക്കിയ സംഘവുമായി വ്യാജ ഏറ്റുമുട്ടൽ ആണ്
ഉദ്ദേശിച്ചിരുന്നതെങ്കിൽ അത് ടെസ്സയുടെ മുന്നിൽ വച്ചാണ് നടത്തേണ്ടിയിരുന്നത്. അതിനു
പകരം അവളറിയാതെ ടോയ്ലറ്റിൽ ചെന്ന് തന്നെക്കാൾ ഇരട്ടിയോളം ശരീരവലിപ്പമുള്ള ഒരാളുമായി
മൽപ്പിടുത്തം നടത്തുന്നു. അയാളെ മർദ്ദിച്ച ശേഷം പകച്ചുകൊണ്ട് പബിൽ നിന്ന് പുറത്തു
കടക്കുന്നതൊഴിച്ചാൽ മർ‌ദ്ദിക്കപ്പെട്ടവന്റെ സുഹൃത്തുക്കൾ പിന്തുടർന്ന് വരുന്നതായി ,
അല്ലെങ്കിൽ താൻ അകപ്പെട്ടതായി സിറിൾ ടെസ്സയെ ബോധ്യപ്പെടുത്തുന്ന ദൃശ്യങ്ങളൊന്നും
സിനിമയിലില്ല. മാത്രമല്ല ‌സാഹിത്യ രീതിശാസ്ത്ര പ്രകാരം എല്ലാം കാണുന്ന,
എല്ലായിടത്തും കടന്നു ചെല്ലുന്ന തൃതീയ പുരുഷൻ ആണ് കഥ പറയുന്നതെന്നതിനാൽ സിറിൾ
നടത്തുന്ന ഏറ്റുമുട്ടലിനെ അവിശ്വസിക്കേണ്ടതുമില്ല എന്നിടത്ത് അയാൾ കൗശലരൂപമാർന്ന
ചോദ്യചിഹ്നമായി മാറുന്നു.

എന്നാൽ ഹെഗ്‌ഡെയുടെ രതി വൈകൃതങ്ങൾക്കായി രണ്ടാം തവണ ടെസ്സയെ
കെണിയിലകപ്പെടുത്തുന്നതിൽ സിറിളിന് വ്യക്തമായ പങ്കുണ്ടെന്ന് സിനിമ സൂചനകൾ നൽകുന്നു.
ആദ്യ പീഡനത്തിന്റെ ആഘാതത്തിൽ നിന്നും ശാരീരികവും, മാസസികവുമായി പുറത്തു കടക്കുന്ന
നേരത്ത് "അവൾ തയ്യാറായിരിക്കുന്നു" എന്ന് ഹെഗ്‌ഡേയ്ക്ക് സന്ദേശം നൽകുന്ന സിറിളിന്റെ
ചതി വ്യക്തമായും അനാവൃതമാണ്. തിരിച്ചു വരവിന് സാധ്യമല്ലാത്ത വിധം തകർന്ന ടെസ്സ
വിദേശ ജോലി എന്ന തന്റെ സ്വപ്നസാക്ഷാത്ക്കാരത്തെ നിഷേധിക്കുകയാണ് ചെയ്യുന്നത്.

ജോലി ലഭിച്ച് ടെസ്സ പോയിക്കഴിഞ്ഞാൽ തന്റെ തലയിലെ ഉത്തരവാദിത്വം ഒഴിഞ്ഞു എന്നു
കരുതുന്ന സിറിളും, തന്റെ കൺമുന്നിൽ തന്നെ ഇര ഭീഷണിയായി ബാക്കി നിൽക്കുന്ന
ഹെഗ്‌ഡേയും അസ്വസ്ഥരാകുന്നു. വാദപ്രതിവാദങ്ങൾക്കൊടുവിൽ ടെസ്സയെ കൊലപ്പെടുത്താൻ
ഹെഗ്ഡേ സിറിളിനോട് ആവശ്യപ്പെടുന്നെങ്കിലും കൊലപാതകത്തിനു പകരം മയക്കുമരുന്നു കടത്തു
കേസ്സിൽ പ്രതിയാക്കി ജയിലിലടച്ചുകൊണ്ട് സിറിൾ അവളെ ചതിയിൽ ഒഴിവാക്കുകയാണ്
ചെയ്യുന്നത്.

സ്ത്രീ ജയിലുകളെന്നാൽ സ്ത്രീ വിരുദ്ധമായ എന്തോ ആണെന്ന ധാരണ പൊതു ബോധത്തിലേയ്ക്ക്
ചെലുത്തുന്ന തിരശീലാ ദൃശ്യങ്ങളാണ് മലയാളം സിനിമകളിൽ പരക്കെ കാണപ്പെടാറുള്ളത്.
കുറ്റം ചെയ്യാതെ ജയിലിൽ എത്തുന്ന പുത്തൻ തടവുകാരിയെ മുടിയ്ക്കു കുത്തിപ്പിടിച്ച്
ചുമരിലിടിക്കുന്ന, ക്രൂരമായ വിധത്തിൽ സ്വവർഗ രതിയ്ക്ക് പ്രേരിപ്പിക്കുന്ന, ഏതു
നേരവും പരദൂഷണം പറഞ്ഞിരിക്കുന്ന സഹതടവുകാരികൾ. പെൺ‌ തടവുകാരെ ആൺ പോലീസുകാർക്ക്
കൂട്ടിക്കൊടുക്കുന്ന, അവരെ ക്രൂരമായി മർദ്ദിക്കുന്ന സ്ത്രീ വാർഡന്മാർ എന്നീ പതിവു
കാഴ്ചകളിൽ നിന്നും ആഷിക് അബുവിന്റെ പെൺ‌ ജയിൽ പരിസരം വ്യത്യാസപ്പെടുന്നു. ആൺ
‌ക്രൂരതകളുടെ ഫലമായി സഹനത്തിന്റേതായ എല്ലാ സാധ്യതകളും നഷ്ടമായ സാഹചര്യത്തിൾ
പൊട്ടിത്തെറിച്ചതിന്റെ ഫലമായി ജയിലിലെത്തിയ സ്ത്രീകളെയാണ് ടെസ്സയ്ക്കവിടെ
കാണാനാകുന്നത്. അതു നൽ‌കുന്ന ഉൾക്കരുത്തിൽ അവൾ സാവധാനത്തിൽ മാറ്റങ്ങൾക്ക്
വിധേയപ്പെടുന്നു.

തടവുമുറിയിൽ ടെസ്സയ്ക്ക് കൂട്ടിനായി കിട്ടുന്നത് സുബൈദ എന്ന ഗർഭിണിയെയാണ്. ക്രിമിനൽ
പശ്ചാത്തലമുള്ള, സമ്പന്നമായ കുടുംബാംഗങ്ങ‌ളുള്ള, തമിഴത്തിയായ സുബൈദ ജയിലിനെ
താൽക്കാലികമായ സുരക്ഷാ ഇടമായാണ് കാണുന്നത്. താൻ ചെയ്ത കൊലപാതകത്തിനുള്ള
പ്രതികാരമായി തന്നെ കൊല്ലാൻ നടക്കുന്നവരിൽ നിന്ന് രക്ഷപ്പെടാനും, എങ്ങനെയെങ്കിലും
തന്റെ കുഞ്ഞിന് ജന്മം നൽകാനുമാണ് സുബൈദ ജയിലിനെ ഉപയോഗപ്പെടുത്തുന്നത്. എന്നാൽ
അപരിചിതമായ ജയിൽ സാഹചര്യത്തിലെത്തുന്ന ടെസ്സയ്ക്ക് സുബൈദ ഉപാസനാ മൂർത്തിയാകുന്നു.
കരുണാമയിയായ അമലോത്ഭവ മാതാവിനെ മാത്രം പരിചയമുള്ള കോട്ടയം
ക്രിസ്ത്യാനിപ്പെണ്ണിനുമേൽ ദ്രാവിഡമായ സ്വത്വമുള്ള അമ്മ ദൈവങ്ങളേയും, സംഹാര
മൂർത്തിയായ കാളിയേയും ഓർമ്മപ്പെടുത്തുന്ന വിധത്തിൽ സുബൈദ ഇടപെടുന്നു.

ഡി.കെയുടെ സഹായത്താൽ ടെസ്സ തന്റെ പ്രതികാരനടപടികൾ ആരംഭിക്കുന്നു. ക്രൂരമായ
പീഡനത്തിന് തന്നെ വിധേയമാക്കിയ ഹെഗ്ഡേയെ മൂ‌ർഖനെക്കൊണ്ടു തീണ്ടിച്ച്
കൊലപ്പെടുത്തുകയും, സിറിളിന് മദ്യത്തിലൂടെ അനസ്ത്യേഷ്യ നൽകിക്കൊണ്ട് അയാളുടെ ലിംഗം
ശസ്ത്രക്രിയാ വൈദഗ്ദ്യത്തോടെ ടെസ്സ മുറിച്ചു മറ്റുകയും ചെയ്യുന്നു. തുടർന്നങ്ങോട്ട്
അനസ്ത്യേഷ്യയുടെ പാതിബോധത്തിലും, ഇടയ്ക്കെല്ലാം സുബോധത്തിലുമുള്ള ലിംഗരഹിതനായ
ആണുമായി തർക്കിക്കുകയും, പരിഹസിക്കുകയും, ഇടയ്ക്കെല്ലാം പ്രണയച്ചുവയുള്ള സംഭാഷണം
നടത്തുകയും ചെയ്യുന്ന ഇരുപത്തിരണ്ടുകാരി കോട്ടയം‌ പെണ്ണിനെയാണ് കാണുന്നത്. തന്റെ
'ഫാവി' തിരുത്താൻ ശ്രമിച്ച മുൻകാല കാമുകന്റെ "നീ വെറും പെണ്ണാണ്"‌ എന്ന നിലപാടു
തിരുത്തി "നീയാണ് പെണ്ണ്" എന്നു പറയിപ്പിക്കുന്നിടത്ത് താൻ ‌വിജയിച്ചതായി അവൾ
കരുതുന്നു.

സ്ത്രീപക്ഷ സിനിമ എന്ന നിലയിൽ മുദ്രചാർത്തി ‌ഇറക്കപ്പെട്ട സിനിമയായിരുന്നു 22
Female Kottayam. തെരുവിൽ തട്ടിപ്പറിക്കാൻ ശ്രമിക്കുന്നവനോടും, ബസ്സിൽ
തോണ്ടുന്നവനോടുമെല്ലാം സ്ത്രീകൾ ധീരമായു ഇടപെടുന്ന പരസ്യങ്ങളാണ് സിനിമയ്ക്കായി
ഒരുക്കിയിരുന്നത്. എന്നാൽ ‌ആ പരസ്യങ്ങളിൽ നിന്നും വിരുദ്ധമായി ഫെമിനിസം എന്ന
‌പുരോഗമനാശയത്തേയും കമ്പോളവ്യവഹാരത്തിന് അനുയോജ്യമായ വിധം 'ചരക്കാ'ക്കിക്കൊടുത്തു
എന്നിടത്താണ് കൊട്ടിഘോഷിക്കപ്പെട്ട് എത്തിയെങ്കിലും ആശയപരമായി ഈ സിനിമ
പരാജയപ്പെടുന്നത്.

കലാസ്വാദനം നടത്തുമ്പോൾ നമ്മുടെ ആശയ സങ്കൽപ്പത്തിലെ 'മാതൃകാ ലോകത്തെ' കലയിൽ
തിരയരുത്, മറിച്ച് കല പ്രകടമാക്കുന്നതെന്താണോ അതിലെ ആശയത്തെ / പ്രമേയപരിസരത്തെ /
രാഷ്ട്രീയത്തെ തിരിച്ചറിയുന്നതാണ് കൂടുതൽ മെച്ചപ്പെട്ട നിരൂപണ രീതിശാസ്ത്രമെന്നതിനെ
അംഗീകരിക്കുകയാണെങ്കിൽ തന്നെയും 22 Female Kottayam നടത്തുന്ന ഇടയിളക്കങ്ങൾ‌ അത്ര
ആശാവഹമല്ല. പുരുഷകേന്ദ്രീകൃതമായ അധികാര ഘടനയുടേയും, ആൺപന്നിക്കൂട്ടത്തിന്റേയും,
പീഡകരുടേയും പ്രത്യക്ഷമോ പരോക്ഷമോ ആയ ഇരകളായ സ്ത്രീകളുടെ വിഷയങ്ങൾ കൈകാര്യം
ചെയ്യുമ്പോൾ സ്വാഭാവികമായും ചിന്തിക്കേണ്ട പല ഘടകങ്ങളേയും ‌ഈ സിനിമ
ഒഴിവാക്കുന്നുണ്ട്.

Discipline and Punish: The Birth of the Prison എന്ന ഗ്രന്ഥത്തിൽ ഫൂക്കോ
അധികാരത്തെ നിർവ്വചിക്കുന്നത് ഇപ്രകാരമാണ്:

    Power is not an institution, and not a structure; neither is it a certain
strength we are endowed with; it is the name that one attributes to a complex
strategical situation in a particular society. In its function, the power to
punish is not essentially different from that of curing or educating.

ടെസ്സയെ സംബന്ധിച്ചിടത്തോളം ആക്രമണം, ചതി, സംരക്ഷണം, സഹായം എന്നിവയെല്ലാം
അനുഭവിക്കേണ്ടി വരുന്നത് ആണുങ്ങളിൽ നിന്നാണ്. തടവറയിൽ‌ വച്ച് സുബൈദയുമായുള്ള
സൗഹൃദമൊഴിച്ചു നിർത്തിയാൽ ടെസ്സയുടെ ജീവിതം അടയാളപ്പെടുത്തുന്നതും ആണുങ്ങളാണ്.
അതുകൊണ്ട് തന്നെയാകണം ഇരുപത്തിരണ്ടുകാരി കോട്ടയം‌ പെണ്ണിനെ പരിചയപ്പെടുത്താൻ
സംവിധായകൻ‌ ആൺ ശബ്ദത്തെ ഉപയോഗിച്ചിരിക്കുന്നത്.

ചുരുക്കിപ്പറഞ്ഞാൽ ടെസ്സ പുരുഷ കേന്ദ്രീകൃതമായ സമൂഹത്തിന്റെ, അധികാര ഘടനയുടെ ഇരയും
തടവുകാരിയുമാണ്. തന്റെ ഔദ്യോഗിക രേഖകൾ തിരുത്താൻ, വിദേശ വിസയെന്ന സ്വപ്നം
സാക്ഷാത്ക്കരിക്കാൻ, ചതിയിലകപ്പെട്ടപ്പോൾ പ്രതികാരം ചെയ്യാൻ എല്ലാം അവൾക്ക്
ആശ്രയിക്കേണ്ടി വരുന്നത് പ്രത്യക്ഷമായോ പരോക്ഷമായോ തന്നെ ചൂഷണം ചെയ്യുന്ന
ആണുങ്ങളെയാണെന്നത് കേവലം യാദൃശ്ചികതയല്ല. അതുകൊണ്ട് തന്നെ ചുഴിഞ്ഞു നോക്കിയാൽ
ബലാത്‌സംഗം നടത്തിയ ഹെഗ്ഡേയോ, പ്രതികാര സഹായം നൽകുന്ന ഡി.കെയോ ഒരേ തരം‌ അധികാരമാണ്
ഇരുപത്തിരണ്ടുകാരി കോട്ടയം‌ പെണ്ണിനു മേൽ പ്രയോഗിക്കുന്നത്.

"Can I have sex with you?" എന്നൊരു ചോദ്യത്തോടെ കടന്നു പിടിക്കുന്ന ഹെഗ്ഡേ
പ്രാകൃതനായ വേട്ടക്കാരനാണെങ്കിൽ , "ഒന്നും വെറുതേ കിട്ടില്ലെ"ന്നു പറഞ്ഞ് ടെസ്സയുടെ
ശരീരത്തിനുമേൽ ഉടമ്പടി വയ്ക്കുന്ന ഡി.കെ സമർത്ഥനായ മുക്കുവനാണെന്ന
വ്യത്യാസമേയുള്ളൂ. ക്രൗഞ്ചപക്ഷിയായി മുറിവേറ്റു മരിക്കണോ, സ്വർണ്ണ മത്സ്യമായി
ശ്വാസം‌മുട്ടി മരിക്കണോ എന്നൊരു തിരഞ്ഞെടുപ്പ് മാത്രമാണ് അവിടെ സാധ്യമാകുന്നത്.
പെണ്ണിനെ ചൂതിലെ ഉടമ്പടിയിൽ പണയം വയ്ക്കുന്ന പാണ്ഡവർ നായകരും; പണയ വസ്തുവായ
പെണ്ണിന്റെ തുണിയഴിച്ച, തുടയിലിരിക്കാൻ ക്ഷണിച്ച കൗരവർ വില്ലന്മാരുമാകുന്ന വിധം
ഇതിഹാസ വ്യാഖ്യാനം നടന്ന നാടാണിത്. അതുകൊണ്ട് തന്നെ പരസ്പരം വച്ചു മാറാവുന്ന
വേഷങ്ങൾ മാത്രമേ ഹെഗ്‌ഡെയും, ഡി.കെയും അണിയുന്നുള്ളൂ.

മയക്കുമരുന്നു കടത്തിന് പിടിക്കപ്പെടുന്ന നിമിഷത്തിൽ തന്നെ ചതിച്ചത് കാമുകനാണെന്ന്
തിരിച്ചറിവുണ്ടായിട്ടും കേസിൽ തുറന്നു പറച്ചിലുകളില്ലാതെ നിയമത്തെ പരിഹസിച്ചുകൊണ്ട്
ടെസ്സ കീഴടങ്ങുന്നു. മറ്റൊരാളുടെ വിൽപത്ര പ്രകാരം സമ്പത്ത് കൈയ്യിലെത്തിയിട്ടും,
തടവറയ്ക്കു പുറത്ത് സഹായിക്കാൻ അനിയത്തിയുണ്ടായിട്ടും അതിനെയൊന്നും കാര്യമായി
ആശ്രയിക്കാൻ അവൾ തയ്യാറാകുന്നില്ല.

സ്ത്രീ വിരുദ്ധമായ നടപടികളിൽ നിന്ന് നമ്മുടെ കോടതികളും വിമുക്തമല്ല എന്നാണ്
സമകാലികമായ പല പീഡനക്കേസുകളുടേയും നടത്തിപ്പ് തെളിയിച്ചിട്ടുള്ളത്. ക്രൂരമായവിധം
ബലാത്‌ക്കാരമായി സംഘരതിയ്ക്ക് വിധേയയായ പെൺകുട്ടിയോട് പോലും "തക്കം കിട്ടിയാൽ
എഴുന്നേറ്റ്‌ ഓടിരക്ഷപ്പെടാമായിരുന്നില്ലേ?" എന്നു ചോദിക്കുന്ന ന്യായാധിപരാണ്
ഇവിടെയുള്ളത്. എങ്കിലും നിയമപരമായ സാധ്യതയെ പരിഗണിച്ചു പരാജയപ്പെടുന്നതും,
പരിഹസിച്ചു പരാജയപ്പെടുന്നതും രണ്ട് മാനസികാവസ്ഥയെയാണ് വെളിപ്പെടുത്തുന്നത്.

മലേഷ്യയിൽ ആയിരുന്നെങ്കിൽ ശരിക്കും കുടുങ്ങിയേനെ , ഇൻക്രെ‌ഡിബുൾ
ഇന്ത്യയിലായതുകൊണ്ട് രക്ഷപ്പെടാൻ സാധ്യതകളേറെയെന്നാണ് മയക്കുമരുന്നുകേസിൽ
പിടിക്കപ്പെടുന്ന മറ്റൊരു പെൺകുട്ടി ടെസ്സയ്ക്കു മുന്നിൽ നിയമത്തെ പരിഹസിക്കുന്നത്.
അതുകൊണ്ടു തന്നെ ഭക്ഷണ പ്രിയനായ തടിമാടൻ, ആസ്തമയാൽ‌ കഷ്ടപ്പെടുന്ന വൃദ്ധൻ എന്നീ
രൂപങ്ങളിൽ നിയമോപദേശകർ തിരശീലയിൽ പ്രത്യക്ഷപ്പെടുന്നതും യാദൃശ്ചികതയല്ല. ക്രൂരമായ
പീഡനവാർത്തകൾ കേട്ടമാത്രയിൽ വികാരഭരിതരായി "ഇതൊക്കെ ഇന്ത്യയിലായതുകൊണ്ടാണ്. സൗദി
അറേബ്യയിലെയൊക്കെ പോലുള്ള നിയമം വരണം. ഇവന്റെയൊക്കെ സാധനം ചെത്തിക്കളയണം" എന്നു
പ്രതികരിക്കുന്ന നാടാണ് നമ്മുടേത്. വാസ്തവത്തിൽ അതേ നീതിശാസ്ത്രം തന്നെയാണ് ടെസ്സ
പ്രത്യക്ഷത്തിൽ നടപ്പിലാക്കുന്നതും. 

സ്ത്രീയ്ക്കു നേരെയുള്ള ലൈംഗികാക്രമണങ്ങളുടെ മൂലകാരണം ഉദ്ധാരണമാണെന്ന
തെറ്റിധാരണയുടെ ഇരയാണ് ടെസ്സയും. അപകടകരമായ കോശവളർച്ചയുള്ള‌‌ അർബുദം ബാധിച്ച
അവയവത്തെ ശസ്ത്രക്രിയയിലൂടെ നീക്കം ചെയ്യുന്നതു പോലെയാണ് സിറിൾ എന്ന ചതിയൻ
കാമുകന്റെ ലിംഗം‌ നഴ്സ്‌ ആയ ടെസ്സ മുറിച്ചു മാറ്റുന്നത്. ഒറ്റമൂലി
പരിഹാരത്തിനപ്പുറം പ്രശ്ന കാരണമായുള്ളത് അവയവമല്ല മറിച്ച് അധികാരമാണ്, അതുപേറുന്ന
ബോധമാണ് എന്ന നിലയിലേക്ക് കാര്യങ്ങളെ ചിന്തിപ്പിക്കുന്നതിൽ സിനിമ പരാജയമാണ്.

ഇരുപത്തിരണ്ടുകാരി കോട്ടയം‌ പെണ്ണിന്റെ കേവലമൊരു പ്രതികാരത്തിനപ്പുറത്തേയ്ക്ക്
കടന്നു ചിന്തിച്ച് സൂക്ഷ്മമായ രീതിയിലോ വിശാലമായൊരു തലത്തിലോ നിന്ന് പ്രശ്നത്തെ
നോക്കിക്കാണാനുള്ള ശ്രമങ്ങൾ സംഭവിക്കുന്നില്ല. ഹെഗ്ഡേയെ കൊന്നതുകൊണ്ടും, സിറിളിന്റെ
ലിംഗം ഛേദിച്ചതുകൊണ്ടും പ്രശ്നത്തിന് പരിഹാരമായി എന്നു കരുതുന്ന ടെസ്സയാകട്ടേ "എത്ര
പേരെ പ്രേമിക്കാമോ അത്രയും പേരെ പ്രേമിക്കണ"മെന്നു പറയുന്ന -തന്റെ സ്വാധീനത്തിലൂടെ
സ്ത്രീകളെ ശാരീരികമായി ഉപയോഗിക്കുന്നതിനെ പ്രേമത്തിന്റെ നിർവ്വചനമായി കാണുന്ന-
ഡി.കെയെ നന്ദിപ്പൂർവ്വം അനുസ്മരിക്കുന്നു.

വിദേശത്ത് ജോലി ലഭിക്കാനായി ഡി.കെയ്ക്ക് വഴങ്ങിക്കൊടുക്കുന്ന ടെസ്സയുടെ
കൂട്ടുകാരിയായ നഴ്സ് ആശുപത്രിയിൽ വച്ച് ആൺനോട്ടത്തിന് വിധേയമാകുമ്പോൾ സ്വന്തം അച്ഛൻ
കിടക്കുന്നേരമാണോ വായ്‌നോട്ടം നടത്തുന്നതെന്ന് രോഗിയുടെ കൂട്ടിരുപ്പുകാരനെ
പരിഹസിക്കുന്നുണ്ട്. അച്ഛൻ മരിക്കാൻ നേരത്ത് ഭാര്യയുമായി
ലൈംഗികബന്ധത്തിലേർപ്പെട്ടതിന്റെ കുറ്റബോധം ജീവിതത്തിലുടനീളം പേറിയ ഗാന്ധീയൻ
ബ്രഹ്മചര്യത്തിന്റെ പരിസരത്തു നിന്നുള്ള പരിഹാസമല്ലാതെ, താൻ അകപ്പെട്ടിരിക്കുന്ന
ആണധികാരത്തിന്റെ അവസ്ഥയെക്കുറിച് ചിന്തിക്കാൻ ‌അവൾ തയ്യാറാകുന്നില്ല. ജോലി
ലഭിക്കാനും, നാടു കടക്കാനുമായി ഡി.കെയെ ഉപയോഗപ്പെടുത്തിയ ശേഷവും അവൾ അയാളുമായി
ഫോൺവഴി ബന്ധപ്പെടാറുണ്ട്‌ ‌എന്ന സൂചന തന്നെ അതിന് സാധൂകരണമാണ്.

സിറിളിന്റെ ലിംഗം മുറിച്ചുമാറ്റിയ ശേഷം അയാളുമായി ദീർഘ സംഭാഷണത്തിലേർപ്പെടുന്ന
ടെസ്സയുടെ സംഭാഷണങ്ങളിൽ പലതും -സ്ത്രീ പക്ഷാശയങ്ങളുടെ പങ്കുപറ്റി ചിന്തിക്കുമ്പോൾ-
അശ്ലീലമോ, ഒരു പക്ഷേ അതിനപ്പുറമോ ആണ്. ടെസ്സയെ കൊല്ലാൻ ഹെഗ്ഡേ ആവശ്യപ്പെട്ടിട്ടും
സിറിൾ അതു ചെയ്യാതെ ചതിച്ചു ജയിലിലാക്കിയത് മനസിനകത്തുള്ള പ്രണയം കൊണ്ടാണെന്ന്
അവനേയും, അവനവനേയും തെറ്റിധരിപ്പിക്കാൻ ടെസ്സ നടത്തുന്ന ശ്രമങ്ങൾ
സ്ത്രീപക്ഷാശയങ്ങളുടെ കടയ്ക്കൽ കത്തി വയ്ക്കുന്നു.

രാഷ്ട്രീയമായ വിയോജിപ്പുകൾക്കപ്പുറം സിനിമാ വ്യവസായത്തിന്റെ കമ്പോള പരിസരത്തു
നിന്ന് ചിന്തിക്കുമ്പോൾ സംവിധായകൻ അഭിനന്ദനമർഹിക്കുന്നു. പേശി മുഴുപ്പും, മീശ
പിരിപ്പും, വായിട്ടലപ്പും , ഗോഷ്ടി കാണിപ്പും നടത്തുന്ന 'ആണു'ങ്ങളെക്കൊണ്ട് കാണികൾ
മടുത്തെന്ന് തിരിച്ചറിഞ്ഞ ചുരുക്കം ചില മലയാളം സംവിധായകരിൽ ഒരാളാണ് ആഷിക് അ‌ബു.
അതുകൊണ്ട് തന്നെ സൂപ്പർ-ഡ്യൂപ്പർ താരങ്ങളില്ലാതെ , കഥാപാത്രങ്ങൾക്കിണങ്ങിയ
നടീനടന്മാരെ, പ്രത്യേകിച്ചും ഒരുപാട് പുതുമുഖങ്ങളെ സഹകരിപ്പിച്ചുകൊണ്ട് ചുരുങ്ങിയ
ബഡ്ജറ്റിൽ സിനിമയെടുത്ത് വിജയിപ്പിക്കുകയെന്ന വ്യാവസായിക ദൗത്യം അയാൾ
നിറവേറ്റുന്നുണ്ട്. ദൃശ്യ-ശബ്ദ കൂട്ടുകളിൽ ശരാശരിയ്ക്കോ, അതിനു തൊട്ടു മുകളിലോ
സാങ്കേതികമായി സിനിമ എത്തി നിൽക്കുന്നു. പ്രമേയത്തിനിണങ്ങിയ കാഴ്ച, സംഗീതം
എന്നിവയിലും മികവു പുലർത്തുന്നു.

ഒരു മലയാള വാണിജ്യ സിനിമ എന്ന രീതിയിൽ ആസ്വദിക്കാവുന്ന ഒന്നാണ് 22 Female Kottayam
എന്നാണ് കാഴ്ചാനുഭവം. എന്നാൽ സ്ത്രീപക്ഷ സിനിമയാണെന്ന നാട്യത്തിൽ‌ പരസ്യപ്രചരണം
നടത്തി ആളുകളെ കബളിപ്പിക്കുന്നതിനോടും, ഫെമിനിസമെന്ന പുരോഗമനാശയത്തെ പോലും
കമ്പോളത്തിൽ ചരക്കാക്കുന്നതിനോടുമാണ് വിയോജിപ്പുള്ളത്.

തലമുടി വളരാനുള്ള എണ്ണയുടെ പരസ്യത്തിൽ ഈയടുത്ത് സജിത മഠത്തിൽ അവതരിച്ചത് ഈ
അവസരത്തിൽ‌ ഓർക്കേണ്ട ഒന്നാണ്. സജിത മഠത്തിൽ‌ എന്ന നടിയ്ക്ക് കേരള സമൂഹത്തിൽ
പുരോഗമനാശയങ്ങളുടെ, സ്ത്രീപക്ഷ ആശയങ്ങളുടെ വക്താവ് എന്നൊരു ലേബലുണ്ട്. ഒരു മോഡൽ
എന്നതിനപ്പുറം ആ വാണിജ്യ സാധ്യതകൂടി പരസ്യത്തിൽ‌ ഉപയോഗപ്പെടുത്തിയാണ് അവരെക്കൊണ്ട്
"ഉൾക്കരുത്ത് മുടിയ്ക്കും മനസിനും" എന്ന പരസ്യ വാചകം ചൊല്ലിക്കുന്നത്. എണ്ണയിട്ട്
മുടി നീട്ടി വളർ‌ത്തിയാൽ‌ മനക്കരുത്തു കൂടുമെന്ന അബദ്ധ സന്ദേശവും, അതു കൂടാതെ
ബസ്സിലെ ആൺ‌ ശല്ല്യവും മുടിയുടെ നീളവും പരസ്പരബന്ധിതമാണെന്ന തെറ്റിധരിപ്പിക്കലും ആ
പരസ്യത്തിലുണ്ട്. ചുരുക്കിപ്പറഞ്ഞാൽ പെണ്ണിന്റെ മുടിയുടെ നീളം കൂട്ടാനുള്ള എണ്ണ
പോലും ഫെമിനിസത്തിൽ‌ വാണിജ്യ സാധ്യത കാണുന്നുണ്ടെങ്കിൽ‌ സ്ഥിരം മസാലക്കൂട്ടുകൾ
കൊണ്ട് ഇനിയും പ്രേക്ഷകരെ തീയേറ്ററുകളിൽ‌ എത്തിക്കാനാകില്ലെന്ന് തിരിച്ചറിഞ്ഞ
സിനിമാ വ്യവസായികളും, അനുബന്ധ കലാകാരന്മാരും വാണിജ്യ താൽപ്പര്യപ്രകാരം അതിനെ
വ‌ളച്ചൊടിച്ച് ഉപയോഗപ്പെടുത്തിയില്ലെങ്കിലാണ് അത്ഭുതം.

പരസ്യ പ്രചരണങ്ങളിൽ ഏതു വിധമാണോ അവതരിപ്പിക്കപ്പെട്ടത് അതിൽ നിന്നും വിരുദ്ധമായ
ആശയമാണ് ഉൽപ്പന്നത്തിന്റെ കാഴ്ചാനുഭവമെന്ന കമ്പോളത്തിന്റെ ചതി ഇവിടെ
പതിയിരുപ്പുണ്ട്. ആകർഷകമായ വാഗ്ദാനങ്ങൾ നൽകുന്ന പരസ്യങ്ങൾ ഉൽപ്പന്നവുമായി
ബന്ധപ്പെട്ട വ്യവഹാരത്തിന്റെ പരോക്ഷ കടമ്പകളെ സൂചിപ്പിക്കാനായി *conditions apply
എന്ന് വൈശ്യനീതിയുടെ ഭാഷയിൽ മുന്നറിയിപ്പു നൽകാറുണ്ട്. എന്നാൽ അത്തരമൊരു
മുന്നറിയിപ്പ് പോലും നൽകാതെയുള്ള കബളിപ്പിക്കലാണ് ഈ സിനിമ ചെയ്യുന്നത്. ആണിന്റെ
ചന്തിയെ നോക്കി കമെന്റടിക്കുന്ന പെണ്ണിനെ പരസ്യത്തിൽ ഉൾക്കൊള്ളിക്കുകയും , ആ
പരിഹാസത്തിനോടുള്ള ആൺ‌ പ്രതികരണത്തിനു മുന്നിൽ ചൂളിപ്പോകുന്ന പെണ്ണിനെ ബോധപൂർവ്വം
ഒഴിവാക്കുകയും ചെയ്യുന്ന കമ്പോളകൗശലം ഈ സിനിമയിലാകമാനം പതിയിരിപ്പുണ്ട്.

