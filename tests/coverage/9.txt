ആഗോള വ്യവസ്ഥയുടെ അർഥശാസ്ത്രകാരൻ
ഒക്ടോബറിൽ സമീർ അമിൻ കേരളം സന്ദർശിക്കുമെന്നും ഒന്നോ രണ്ടോ സർവകലാശാലകളിൽ
വിദ്യാർഥികളുമായി സംവദിക്കുമെന്ന പ്രതീക്ഷയിലായിരുന്നു ഞങ്ങൾ. സെപ്തംബർ 13 മുതൽ 16
വരെ എറണാകുളത്ത് നടക്കുന്ന മൂലധനത്തിന്റെ സമകാലീന പ്രസക്തിയെക്കുറിച്ചുള്ള ആഗോള
മാർക്സിസ്റ്റ് പണ്ഡിതകൂട്ടായ്മ ഗുലാത്തി ഇൻസ്റ്റിറ്റ്യൂട്ട് ഓഫ് ഫിനാൻസും സോഷ്യൽ
സയന്റിസ്റ്റ് എഡിറ്റോറിയൽ ബോർഡും സംയുക്തമായി സംഘടിപ്പിക്കുന്നുണ്ട്. അതിൽ
പങ്കെടുക്കുന്നതിന് സമ്മതം അറിയിച്ചുകൊണ്ട് വിശദമായ സന്ദർശന പരിപാടി പിന്നീട്
അറിയിക്കാമെന്ന് അറിയിക്കുകയായിരുന്നു. ഇനി ആ അറിയിപ്പ് ഉണ്ടാകില്ല. നമ്മുടെ
കാലഘട്ടത്തിലെ ഏറ്റവും സമുന്നത ധിഷണാശാലികളിൽ ഒരാളായ സമീർ അമിൻ കാലയവനികയിൽ മറഞ്ഞു.

അറുപതുകളും എഴുപതുകളും ഇന്ത്യയിലെ മാർക്സിസ്റ്റ് പണ്ഡിതരിൽ നല്ലൊരുപങ്കും ഇന്ത്യൻ
ഉൽപ്പാദനവ്യവസ്ഥയുടെ പ്രത്യേകതകളെക്കുറിച്ചുള്ള ചർച്ചകളിലും പഠനങ്ങളിലും മുഴുകിയ
കാലമായിരുന്നു. കാർഷികമേഖല ഫ്യൂഡലാണോ അർധഫ്യൂഡലാണോ അതോ മുതലാളിത്തമായിരുന്നോ
എന്നതായിരുന്നു തർക്കവിഷയം. ഇത്തരത്തിൽ ഒരു രാജ്യത്തെ ഉൽപ്പാദനവ്യവസ്ഥയെ
ഒറ്റപ്പെടുത്തി പഠിക്കാൻ ശ്രമിക്കുന്നത് നിരർഥകമാണെന്ന ഒരു ചിന്താഗതി ആഗോളതലത്തിൽ
രൂപംകൊണ്ടു. ഇതിന് തുടക്കംകുറിച്ചത് ലാറ്റിൻ അമേരിക്കയിലെ ആന്ദ്രേ ഗുന്ദർ ഫ്രാങ്ക്
തുടങ്ങിയ ഡിപ്പൻഡൻസി (ആശ്രിത) സൈദ്ധാന്തികരായിരുന്നു. ലോകത്ത് പതിനാറാം
നൂറ്റാണ്ടുമുതൽ ചില കേന്ദ്രരാജ്യങ്ങളും അവരെ ആശ്രയിച്ചു നിലനിൽക്കുന്ന
പാർശ്വിതരാജ്യങ്ങളും രൂപംകൊണ്ടെന്നും, ആദ്യത്തേതിന്റെ വികസനം രണ്ടാമത്തേതിന്റെ
അവികസനമാണെന്നും, ഈ ആശ്രിതബന്ധങ്ങളെ വിസ്മരിച്ചുകൊണ്ട് ഉൽപ്പാദനവ്യവസ്ഥയെക്കുറിച്ച്
ചർച്ച ചെയ്യുന്നതിൽ അർഥമില്ലെന്നുമായിരുന്നു ഇവരുടെ നിലപാട്. അമ്പതുകൾമുതൽ ലാറ്റിൻ
അമേരിക്കയിൽ ഈ ചിന്താഗതിക്കാർ വളരെ ശക്തമായിരുന്നു.  ലാറ്റിൻ അമേരിക്കൻ
കമ്യൂണിസ്റ്റ് പാർടികളാകട്ടെ ഇത്തരത്തിൽ ഒറ്റപ്പെടുത്തിയല്ല ദേശീയ
സമ്പദ്ഘടനയെക്കുറിച്ച് തങ്ങൾ പഠിക്കുന്നതെന്നും സാമ്രാജ്യത്വചൂഷണവും അവികസനവും
തങ്ങളുടെ പ്രധാനപ്പെട്ട ഒരു പ്രമേയമാണെന്നും മറുപടി നൽകി. എഴുപതുകളുടെ
ഉത്തരാർഥത്തിൽ സെന്റർ ഫോർ ഡെവലപ്മെന്റ് സ്റ്റഡീസിൽ പഠിക്കാൻ ചേർന്ന
എന്നെപ്പോലുള്ളവർ ഇവരുടെയെല്ലാം സൈദ്ധാന്തിക ഗ്രന്ഥങ്ങൾ പഠിക്കുന്നതിനും ചർച്ച
ചെയ്യുന്നതിനും സമയം ചെലവഴിച്ചിരുന്നു. ഞങ്ങൾ ഇവിടെ പഠിച്ചിരുന്ന കാലത്താണ്
ഇമ്മാനുവൽ വാലർസ്റ്റെയിനിന്റെ നേതൃത്വത്തിലുള്ള വേൾഡ് സിസ്റ്റം (ആഗോളവ്യവസ്ഥ)
സൈദ്ധാന്തികർ രംഗപ്രവേശനം ചെയ്യുന്നത്.

ആഗോളവ്യവസ്ഥയാണ് അല്ലാതെ ഓരോ രാജ്യത്തിനകത്തെയും ഉൽപ്പാദനബന്ധങ്ങളോ വർഗസമരങ്ങളോ
അല്ല രാഷ്ട്രങ്ങളുടെ ഭാഗധേയത്തെ നിർണയിക്കുന്നത് എന്നതാണ് ഇവരുടെ നിലപാട്. ഈ
പശ്ചാത്തലത്തിലാണ് സമീർ അമിന്റെ നേതൃത്വത്തിലുള്ള മൂന്നാമത്തെ ധാര
പ്രസക്തമായിത്തീരുന്നത്. ആഗോളവ്യവസ്ഥയുടെ പ്രാധാന്യത്തെ അംഗീകരിക്കുമ്പോൾത്തന്നെ
ദേശീയതലത്തിലെ വർഗസമരവും ആഗോളവ്യവസ്ഥയും തമ്മിലുള്ള ഡയലറ്റിക്സ് വിസ്മരിക്കരുത്
എന്നതാണ് അദ്ദേഹത്തിന്റെ പക്ഷം. അദ്ദേഹത്തിന്റെ ഏറ്റവും പ്രാമാണികമായ ഗ്രന്ഥം
“അവികസനത്തിന്റെ തുടക്കം– ആഗോളതലത്തിലെ മുതലാളിത്ത മൂലധന സ്വരൂപണം” എന്നതാണ്.
അദ്ദേഹം 1957ൽ സമർപ്പിച്ച പിഎച്ച്ഡി പ്രബന്ധത്തിന്റ വികസിത രൂപമാണ് ഈ ഗ്രന്ഥം.

സമീർ അമിന്റെ വിശകലനത്തിന്റെ പ്രത്യേകത മാർക്സിയൻ മൂല്യനിയമത്തിന് അദ്ദേഹം നൽകുന്ന
ഊന്നലാണ്. മൂല്യനിയമത്തിൽ തുല്യമായ മൂല്യമടങ്ങുന്ന ചരക്കുകളാണല്ലോ കൈമാറ്റം
ചെയ്യപ്പെടുന്നത്. എന്നാൽ, പിന്നോക്ക രാജ്യങ്ങളും മുന്നോക്ക രാജ്യങ്ങളും തമ്മിലുള്ള
വ്യാപാരത്തിൽ അതല്ല യാഥാർഥ്യം. അവികസിത രാജ്യങ്ങളിലെ അധ്വാനശക്തിയുടെ വില അഥവാ കൂലി
വളരെ വളരെ താഴ്ന്നതാണ്. അതുകൊണ്ട് അന്തർദേശീയ വ്യാപാരത്തിൽ അസമമായ മൂല്യകൈമാറ്റമാണ്
നടക്കുന്നത്.  മുതലാളിത്ത ആഗോളവൽക്കരണം പിന്നോക്ക രാജ്യങ്ങളുടെ അവികസനത്തിലേക്കാണ്
നയിക്കുക.

വെറും സൈദ്ധാന്തിക ചർച്ചകളിൽ ഒതുങ്ങിക്കൂടിയ വ്യക്തിത്വമായിരുന്നില്ല
അദ്ദേഹത്തിന്റേത്. പഠിക്കുന്ന കാലത്ത് ഫ്രഞ്ച് കമ്യൂണിസ്റ്റ് പാർടി അംഗമായിരുന്നു.
പിന്നീട് മാവോയിസത്തിലേക്ക് നീങ്ങി. കെയ്റോയിൽ പഠിപ്പിക്കുന്ന കാലത്ത് ഈജിപ്തിലെ
നാസർ, ടാൻസാനിയയിലെ നെരേര, ഘാനയിലെ എൻക്രുമ തുടങ്ങിയവരുമെല്ലാമായി ഇടപെട്ട്
പ്രവർത്തിച്ചു. 1970കൾ മുതൽ കൂടുതൽ ആഫ്രിക്കയിലെയും യൂറോപ്പിലെയും സർവകലാശാലകളിൽ
പഠിപ്പിക്കുകയാണ് ചെയ്തത്. 1980കൾ മുതൽ തേഡ് വേഡ് ഫോറം എന്ന സന്നദ്ധസംഘടനയുമായാണ്
പ്രവർത്തിച്ചത്. അനുകാലിക ലോക സംഭവഗതികളിൽ സൈദ്ധാന്തികമായി ഇടപെട്ടും പലപ്പോഴും
പ്രായോഗിക നിലപാടുകൾ സ്വീകരിച്ചുകൊണ്ടും സമീർ അമിൻ സിദ്ധാന്തത്തിലും പ്രയോഗത്തിലും
തെളിഞ്ഞുനിന്നു.

മുതലാളിത്ത ആഗോളവൽക്കരണത്തിന്റെ ഏറ്റവും നിശിത വിമർശകനായിരുന്നു സമീർ അമിൻ. 2008ൽ
ലോകമുതലാളിത്തക്കുഴപ്പം പൊട്ടിപ്പുറപ്പെട്ടതോടെ “ഇംപ്ലോഷൻ ഓഫ് കണ്ടംപററി
ക്യാപിറ്റലിസം”, “എൻഡിങ് ക്രൈസിസ് ഓഫ് ക്യാപിറ്റലിസം ഓർ എൻഡിങ് ക്യാപിറ്റലിസം”
എന്നു തുടങ്ങി ഒട്ടനവധി രചനകൾ അദ്ദേഹത്തിൽ നിന്നുണ്ടായി. അമേരിക്കയുടെ
ഏകധ്രുവലോകത്തിനു പകരം ബഹുധ്രുവലോകം എങ്ങനെ സൃഷ്ടിക്കാം എന്നത് സംബന്ധിച്ച് വളരെ
ഉൾക്കാഴ്ചയുള്ള ഒട്ടനവധി ലേഖനം അദ്ദേഹം എഴുതുകയുണ്ടായി. ട്രംപിന്റെ ബദ്ധവിരോധിയായി
അദ്ദേഹം.

ഇസ്ലാമിനെക്കുറിച്ച് പ്രത്യേകിച്ച് പൊളിറ്റിക്കൽ ഇസ്ലാമിനെക്കുറിച്ച് സാമാന്യം
വലിയൊരു സാഹിത്യം അദ്ദേഹത്തിന്റെതായിട്ടുണ്ട്. ഒന്ന്, പൊളിറ്റിക്കൽ ഇസ്ലാമിനെ
പാശ്ചാത്യ ലോകത്ത് ഇസ്ലാമോഫോബിയയിൽനിന്ന് അദ്ദേഹം കൃത്യമായി
വേർതിരിച്ചുകാണുന്നുണ്ട്. രണ്ട്, അദ്ദേഹത്തിന്റെ പൊളിറ്റിക്കൽ
ഇസ്ലാമിനെക്കുറിച്ചുള്ള വിമർശം ആരംഭിക്കുന്നത് സംസ്കാരത്തെ ഒരു മതത്തിലേക്ക്
ചുരുക്കുന്നതിൽനിന്നാണ്. ഇത്തരമൊരു നിലപാട് പൊളിറ്റിക്കൽ ഇസ്ലാമിനെ
വർഗവൈരുധ്യങ്ങളെയും മുതലാളിത്ത ചൂഷണത്തെയും അവഗണിക്കുന്നതിന് സഹായിക്കുന്നു.
മൂന്ന്, പൊളിറ്റിക്കൽ ഇസ്ലാം സ്ത്രീകളുടെ പദവി തുടങ്ങിയ കാര്യങ്ങളിൽ തനി
പിന്തിരിപ്പനാണ്. ഈജിപ്തിലെ ക്രിസ്ത്യാനികളുടേതുപോലത്തെ കാര്യത്തിൽ
അമുസ്ലിങ്ങൾക്കെതിരെ ഏറ്റവും കാടൻ നിലപാടുകൾ സ്വീകരിക്കുന്നവരാണ്. ചൂഷണവിമുക്തമായ
ഒരു ലോകത്തിനുവേണ്ടിയുള്ള തൊഴിലാളിവർഗ സമരങ്ങളെയും നിരാകരിക്കുന്നു. അങ്ങനെ
പൊളിറ്റിക്കൽ ഇസ്ലാം പൊതുവിൽ മുതലാളിത്തത്തോടും സാമ്രാജ്യത്വത്തോടും ചങ്ങാത്തം
കൂടുന്നൂവെന്ന് സമീർ ചൂണ്ടിക്കാണിക്കുന്നു. കേരളത്തിലും ഇസ്ലാമിക് തീവ്രവാദം
തലപൊക്കുന്ന ഇക്കാലത്ത് പൊളിറ്റിക്കൽ ഇസ്ലാമിനിക്കുറിച്ചുള്ള അദ്ദേഹത്തിന്റെ നിശിത
വിമർശം നാം പഠനസാമഗ്രിയാക്കേണ്ടതുണ്ട്.

